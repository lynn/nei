export const alis = `ni'o ni'o no mo'o

nu nergi'a

   .i ze'a lo slolecydo'i
   mi'a surla sakli

   .i terbloga'a catke fa lo
   birka be lo cmaxli

   fau lo nu tolcre troci lo nu
   gidva co za'akli

   .i .oi lo kusru ci mei ni'a
   lo tai senva tcima

   cu ruble pikci fi lo lisri
   .i uu sai ta'i ma

   pa voksa ka'e damba lo ci
   mei tancyselcmima

   .i la pa moi fa'a mi'esku
   «lu ko cfagau li'u»

   .i la re moi cu racmau djicpe
   lo nonselsmuji'u

   .i la ci moi cu lisri zunti
   ca me'i ro snidu

   .i ba zi ca'o xanri jersi
   ca lo suksa smaji

   lo senva verba pa'o lo se
   manci jo'u spaji

   pe lo nu tavla danlu .i ia
   ru'e jetnu ckaji

   .i xarjintysudbi'o uo .i
   bavlamke'u di'a

   .i tatpi bletoi lo nu mi lo
   lisri cu zasli'a

   ze'a .i «lu ui bavlamke'u
   nau li'u» selki'a

   .i tai pu banro fa lo lisri
   la selmacygu'e

   .i ba lo terpra be lo cizra
   nau mo'u lisru'e

   .i ma'a gleki zdakla ni'a
   lo cancysolxu'e

   .i ju'i .alis. ko dei lebna
   gi'e xanracpu'i

   lo verba selsne jvibu stuzi
   noi nunmojbafru'i

   tai lo nu friti lo ruldjine
   poi vu zu selku'i

ni'o ni'o pa mo'o

mo'i ni'a lo ractu kevna

   ni'o la .alis. co'a tatpi lo nu zutse lo rirxe korbi re'o lo mensi gi'e
   zukte fi no da .i .abu cu so'u roi sutra zgana lo cukta poi my tcidu .i
   ku'i cy vasru no pixra ja nuncasnu .i «lu ji'a ma prali sei la .alis.
   cu pensi fi lo cukta poi vasru no pixra ja nuncasnu li'u»

   ni'o .abu ca'o menli jdice (to se kai lo xagrai selka'e poi se curmi lo
   glare donri noi rinka lo nu .abu lifri lo nu sipydji je bebna toi) lo
   du'u xu kau lo nu pluka fa lo nu zbasu lo xrula linsi cu se vamji lo
   raktu poi nu sa'irbi'o gi'e crepu lo xrula .i ca bo suksa fa lo nu lo
   blabi ractu poi xunblabi se kanla cu bajra zo'a .abu

   ni'o la'e di'u na'e ba'e mutce lo ka cizra .i je nai ji'a la .alis. cu
   jinvi lo du'u ba'e mutce lo ka nalfadni kei fa lo nu tirna lo nu la
   ractu cu sezysku «lu .oi ro'a .oi ro'a mi lerci li'u» (to baku .abu ca
   lo nu pensi la'e di'u cu te sidbo ri lo du'u .ei ri .abu cizra .i ku'i
   ca ku ro ra simlu lo ka rarna toi) .i ku'i la .alis. ca lo nu la ractu
   ca'a lebna lo junla lo kosta daski gi'e catlu jy gi'e di'a sutra cu
   spaji sa'irbi'o ki'u lo nu lindi pagre lo menli be .abu fa lo si'o ri
   pu no roi viska lo ractu poi ponse lo kosta daski .a lo junla poi ry
   ke'a dy ka'e lebna .i .abu bai lo nu kucli cu bajra pagre lo foldi gi'e
   jersi ry gi'e .u'a viska lo nu ry canci mo'i ne'i lo barda ke ractu
   kevna noi cnita lo spabi'u

   la blabi ractu cu catlu lo junla

   ni'o ba zi ku la .alis. mo'i ne'i jersi ry gi'e no roi pensi lo du'u
   ta'i ba'e ma kau .abu ba za'u re'u bartu

   ni'o lo ractu kevna cu ve'a tubnu sirji gi'e suksa nitsalpo .i tai
   suksa ja'e lo nu la .alis. na zifre lo nu ze'i ji'a sai pensi lo nu
   sezydicra kei pu lo nu .abu ca'o farlu fo lo condi mutce jintyke'a

   ni'o ga lo jintyke'a cu mutce lo ka condi gi .abu mutce lo ka masno lo
   nu farlu .i ni'i bo lo nunfarlu temci cu mutce banzu lo nu catlu lo
   sruri gi'e kucli lo du'u ma kau ba zi fasnu .i pa mai .abu troci lo nu
   catlu lo cnita gi'e facki lo du'u .abu ma kau klama .i ku'i dukse lo ka
   manku kei lo nu ka'e viska .i re mai .abu catlu lo mlana be lo
   jintyke'a gi'e facki lo du'u my culno lo se kajna tanxe jo'u lo cukta
   kajna .i .abu viska lo so'o cartu jo'u lo so'o pixra vu'o noi dandu lo
   so'o genxu .i .abu lebna lo botpi lo kajna ca lo nu lampagre .i by se
   tcita «lu NAJNIMRE TITYJDU li'u» gi'e ku'i .u'a nai kunti .i .abu mu'i
   lo nu terpa lo nu catra da cu na djica lo nu falcru lo botpi .i se ki'u
   bo .abu suksa lo nu punji by lo se kajna tanxe poi .abu ke'a farlu
   lampagre

   ni'o «lu uo sei la .alis. cu pensi mi ba lo nu farlu tai ti cu ba na
   xanka lo nu farlu fo lo serti .i «lu ua virnu sei lo lanzu fi mi ba
   jinvi li'u» .i .u'o mi no da cusku va'o ji'a sai lo nu mi farlu fi lo
   drudi be lo zdani (to sa'a la'e di'u la'a sai jetnu toi) li'u»

   ni'o mo'i ni'a mo'i ni'a mo'i ni'a .i xu lo nu farlu cu no roi mulno .i
   «lu mi kucli lo du'u mi ca minli li xo kau lo ni farlu sei .abu cladu
   cusku .i ia mi pu'o jibni lo midju be lo terdi .i ka'u minli li vo
   ki'o lo ni cnita (to sa'a la .alis. pu cilre so'o da la'e di'u lo ckule
   .i zu'u lo cabna ki'u lo nu no da .abu tirna cu na ba'e mutce mapti lo
   nu jarco lo ka djuno .i zu'u nai lo nu rapsku cu xamgu .abu lo nu cilre
   toi) .i ie se'i lo se minli cu jibni drani .i ku'i mi kucli lo du'u ma
   kau ti bernanjudri gi'e sunsicyjudri li'u» .i (to la .alis. na sai
   djuno lo du'u ma kau smuni ga zo bernanjudri gi zo sunsicyjudri .i ku'i
   .abu jinvi lo du'u melbi je banli valsi toi)

   ni'o ca ku .abu cu za'u re'u co'a co'e .i «lu mi kucli lo du'u xu kau
   mi ba farlu ba'e pagre lo terdi .i ba xajmi fa lo nu tolcanci lo jbini
   be lo prenu poi cadzu fau lo nu lo stedu cu cnita .i pe'i bu'u lo
   smudukti (to sa'a ca ku .abu lo nu no da tirna cu gleki ki'u lo nu lo
   valsi na sai drani sance toi) .i ku'i .ei mi te preti lo gugde lo du'u
   ma kau cmene .i «lu pau doi ninmu ti nuzlo gi'i sralo li'u» (to sa'a
   .abu ca lo nu tavla cu troci lo nu krorinsa .i xanri ko fa lo nu
   krorinsa ca lo nu farlu .i xu do snada toi) .i ny ba jinvi lo du'u mi
   toldjuno ke cmalu nixli kei fo lo nu mi te preti .i .ei mi na te preti
   .i la'a cu'i mi viska lo nu ba'o ciska lo cmene da li'u»

   ni'o mo'i ni'a mo'i ni'a mo'i ni'a .i ka'e zukte no drata be la'e di'e
   .i se ki'u bo la .alis. za'u re'u co'a tavla .i «lu ju'o la .dinas. ca
   lo cabnicte ba mutce lo ka claxu mi (to sa'a la .dinas. cu mlatu toi)
   .i .a'o da ba morji tu'a lo dy ladru palta ca lo sanmi tcika .i doi
   .dinas. noi dirba mi do'u .au do mi kansa lo nu vi cnita .i .u'u no
   smacu cu zvati lo vacri .i ku'i do ka'e kavbu lo volratcu noi ka'u
   mutce lo ka simsa lo smacu .i ku'i .a'u xu lo mlatu cu citka lo
   volratcu li'u» .i ca ku la .alis. co'a sipydji lifri gi'e di'a senva
   sezysku «lu xu lo mlatu cu citka lo volratcu .i xu lo mlatu cu citka lo
   volratcu li'u» .e su'o roi bo «lu xu lo volratcu cu citka lo mlatu
   li'u» .i ku'i lo du'u porsi ma kau cu na vajni mutce ki'u lo nu .abu
   ka'e spuda no lo re preti .i .abu lifri lo nu pu'o sipna kei gi'e pu zi
   co'a senva lo nu .abu xanjaisi'u cadzu kansa la .dinas. gi'e cusku «lu
   ju'i doi .dinas. ko mi jungau lo jetnu .i xu do su'o roi citka lo
   volratcu li'u» .i ca bo suksa fa lo nu .abu lo cpana be lo derxi be lo
   grana jo'u lo sudga pezli mo'u farlu

   ni'o la .alis. na sai se xrani gi'e zi sanli fi lo jamfu gi'e catlu lo
   gapru noi ku'i manku mulno .i crane .abu fa lo drata ke clani vorme .i
   la blabi ractu cu za'o se viska gi'e sutra lo nu litru vy .i .ei la
   .alis. na denpa .i .abu klama tai tu'a lo brife gi'e ja'a ru'e snada lo
   nu tirna lo nu ry cusku «lu .oi doi lo mi kerlo jo'u zbikre ca'o mutce
   lerci binxo li'u» .i .abu jibni trixe ry ca lo nu carna lo kojna .i
   ku'i ry ca na za'o se viska .i .abu facki lo du'u ri zvati lo clani je
   dziseldru kumfa noi se gusni fi lo se linji noi dandu lo drudi

   ni'o lo kumfa cu se sruri lo so'i vorme .i ku'i ro ri cu stela ganlo .i
   la .alis. ca lo nu ba'o litru lo pa moi mlana .e lo drata gi'e troci
   tu'a ro vorme cu badri cadzu bu'u lo midju gi'e kucli lo du'u ta'i ma
   kau .abu ba za'u re'u bartu

   ni'o ba zi ku .abu penmi lo cmalu ke cibyseltuple jubme be lo sligu
   blaci .i cpana jy fa po'o lo cmatce ke solji ckiku .i .abu cu pa moi
   jinvi lo du'u cy ckiku pa lo stela be lo kumfa vorme .i ku'i ui nai ga
   lo stela cu dukse lo ka barda gi lo ckiku cu dukse lo ka cmalu .i se ju
   cy ka'e kargau no ra .i ku'i .abu ca lo nu re moi sruli'u cu penmi lo
   dizlo murta noi .abu na pu sanji ke'a .i my murta lo cmalu vorme noi
   centre li ji'i vo no .i .abu troci lo nu co'e lo cmalu ke solji ckiku
   lo stela .i ui sai mapti

   la .alis. cu tolcri lo cmalu vorme lo trixe be lo murta

   ni'o la .alis. cu kargau lo vrogai gi'e facki lo du'u vy se jersi lo
   cmalu vorme noi na bramau lo ratcu kevna .i .abu cidni sanli gi'e catlu
   lo se vorme noi mlerai lo purdi poi su'o roi se viska .i .a'o sai
   barkla lo manku kumfa gi'e cadzu jbini lo va carmi xrula zdani jo'u lo
   va lenku je'erjinto .i ku'i .abu na ka'e gregau lo stedu ji'a sai lo
   vorme .i «lu lo stedu be mi va'o ji'a sai lo nu ka'e pagre sei la
   .alis. uu cu pensi cu tolmutce lo ka se pilno kei se cau lo mi janco
   .i .au mi ka'e se polje tai tu'a lo darvistci .i pe'i mi ka'e go'i va'o
   lo nu da'i mi djuno lo du'u mi co'a go'i ta'i ma kau li'u» .i lo pu zi
   nalfadni fasnu cu tai so'i mei ja'e lo nu la .alis. co'a jinvi lo du'u
   so'u sai da ca'a nalcumki

   ni'o simlu lo ka na prali fi lo nu denpa fi tu'a lo cmalu vorme .i se
   ki'u bo .abu xruti lo jubme gi'e xadba pacna lo nu tolcri lo drata
   ckiku .a do'a nai lo cukta co javni be lo nu ta'i ma kau polje lo prenu
   tai tu'a lo darvistci .i ca lo ca krefu .abu tolcri lo cmalu botpi (to
   «lu noi ju'o pu na zvati ti sei la .alis. cu cusku li'u» toi) .i
   sruri lo botpi cnebo fa lo pelji tcita noi lo valsi po'u «lu KO MI
   PINXE li'u» cu melbi prina ke'a se pi'o lo barda lerfu

   la .alis. cu jgari lo botpi poi se tcita «lu ko mi pinxe li'u»

   ni'o .o'o cu'i xamgu fa lo nu cusku «lu ko mi pinxe li'u» .i ku'i la
   .alis. noi prije cu na ba zi zukte la'e ba'e di'u .i «lu na go'i .i pa
   mai mi catlu sei .abu cusku gi'e facki lo du'u xu kau se tcita zo
   vindu li'u» .i .abu pu tcidu so'o melbi ke cmalu lisri be lo verba poi
   jelca se xrani gi'a se citka lo cilce danlu gi'a lifri lo drata
   tolpluka ki'u lo nu na ba'e morji lo sampu javni poi lo pendo cu ctuca
   zi'e no'u mu'a lo nu lo xunre glare tunta cu jelca xrani lo za'o jgari
   be ty zi'e no'u mu'a lo nu lo degji va'o lo nu condi ba'e mutce se
   sraku se pi'o lo dakfu cu ta'e ciblu cirko .i .abu cu no roi tolmorji
   lo du'u lo nu da dukse lo ka pinxe lo se botpi be lo se tcita be zo
   vindu cu ba zi ja ba zu fanza da

   ni'o ku'i lo vi botpi na se tcita zo vindu .i se ki'u bo la .alis. cu
   darsi lo nu vu'irga'e lo selvau .i .abu facki lo du'u pluka (to je'u
   vrusi lo mixre be lo rutrceraso tisna jo'u lo sovykruji jo'u lo bromeli
   jo'u lo seljukpa xukre'u jo'u lo satmatne jo'u lo glare ke matne
   jelnanba toi) .i .abu zi mo'u pinxe

*       *       *       *       *       *       *

   *       *       *       *       *       *

*       *       *       *       *       *       *


   ni'o «lu ue cizra selga'e sei la .alis. cu cusku .i ru'a ju'o mi se
   polje tai tu'a lo darvistci li'u»

   ni'o ca'a co'e .i ca ku .abu centre li so'u re mu .i lo flira be .abu
   cu cambi'o se ja'e lo nu pensi lo nu ca ku .abu mapti lo cmalu vorme lo
   ka pagre fi lo melbi purdi .i ku'i pa mai .abu denpa lo nu zgana lo
   du'u xu kau za'o brajdika .i .abu milxe lo ka xanka la'e di'u .i «lu
   cumki fa lo nu se fanmo sei la .alis. cu sezysku lo nu mi mo'u canci
   tai tu'a lo lakyga'a fagri .i mi kucli lo du'u mi ma kau simsa va'o
   da'i la'e di'u li'u» .i .abu troci lo nu se xanri lo du'u lo lakyga'a
   fagri ma kau simsa ba lo nu lo lakyga'a cu se gusydicra .i ku'i na ka'e
   morji lo nu viska lo tai dacti

   ni'o ba za ku .abu ca lo nu facki lo du'u no drata cu fasnu cu jdice lo
   nu zi klama lo purdi .i ku'i la .alis. uu ca lo nu tolcliva lo vorme cu
   facki lo du'u .abu tolmorji tu'a lo cmalu ke solji ckiku .i ca lo nu
   ba'o xruti lo jubme te zu'e lo nu cpacu cy cu facki lo du'u lo ni .abu
   galtu cu na banzu lo nu cpacu cy .i .abu viska cy fi'o klina lo blaci
   .i .abu traji troci lo nu cpare pa lo tuple be lo jubme .i ku'i ty
   dukse lo ka se sakli .i .abu uu ca lo nu tatpi lo nu troci cu zutse
   gi'e klaku

   ni'o «lu .e'e no da do prali lo nu tai klaku sei la .alis. cu kinli
   sezysku .i .e'u ko ca zi sisti li'u» .i .abu ta'e sezystidi lo xamgu
   mutce (to ku'i ta'e nai mapti zukte toi) gi'e su'o roi tai junri
   sezytolzarsku ja'e lo nu gasnu lo nu lo se klaku cu zvati lo kanla .i
   .abu morji lo nu pa roi troci lo nu darxi lo kerlo be .abu kei mu'i lo
   nu .abu tcica .abu ca lo nu .abu fapro .abu lo nu kelcrkroke .i lo vi
   cizra verba cu mutce lo ka nelci lo nu sruma lo du'u du lo re prenu .i
   «lu ku'i no da mi ca prali sei la .alis. uu cu pensi lo nu sruma lo
   du'u mi du lo re prenu .i .oi lo ve vimcu be fi mi na banzu lo nu marji
   fi lo ba'e pa se sinma prenu li'u»

   ni'o lo nu .abu catlu cu ba zi se farna lo cmalu ke blaci tanxe noi
   cnita lo jubme .i .abu kargau ty gi'e facki lo du'u nenri ty fa lo
   cmalu mutce titnanba noi bu'u ke'a lo valsi po'u «lu KO MI CITKA li'u»
   se morna lo sudjba .i «lu .ai mi ti citka sei la .alis. cu cusku .i
   mi va'o lo nu da'i gau ti mi braze'a cu snada lo nu cpacu lo ckiku .i
   mi va'o lo nu da'i gau ti mi cmaze'a cu kakne lo nu reskla ni'a lo
   vrogai .i se ki'u bo mi va'o ro fasnu cu kakne lo nu klama lo purdi .i
   na vajni mi fa lo du'u ma kau ca'a fasnu li'u»

   ni'o .abu citka lo spisa gi'e xanka sezysku «lu fa'a ma .i fa'a ma
   li'u» gi'e punji lo xance lo cpana be lo stedu te zu'e lo nu ganse lo
   nu sy banro fa'a ma kau .i .abu mutce lo ka spaji lo nu facki lo du'u
   .abu stodi lo ka barda .i li'a la'e di'u ta'e fasnu ca lo nu citka lo
   titnanba .i ku'i la .alis. tai se tcaci lo nu kanpe lo nu no na'e
   tolfadni cu fasnu .i ja'e bo simlu lo ka tolzdile gi'e bebna kei fa lo
   nu lo nunjmive cu ca'o fadni

   ni'o .abu co'a batci gi'e ba zi mo'u citka lo titnanba

*       *       *       *       *       *       *

   *       *       *       *       *       *

*       *       *       *       *       *       *


ni'o ni'o re mo'o

lo se klaku lalxu

   la .alis. cu clani ni'o «lu cizra je ci'izra sei la .alis. cu krixa
   (to .abu tai se spaji ja'e lo nu ze'a tolmorji lo nu ta'i ma kau tavla
   bau lo drani lojbo toi) .i ca ku mi se tolplo tai tu'a lo brarai
   darvistci .i co'o jamfu (to sa'a lo jamfu ca'o binxo lo tai darno ja'e
   lo nu jy jibni fi'o te simlu .abu lo na ka'e se viska toi) .i uu doi
   cmalu jamfu ma do ba dasygau lo cutci jo'u lo smoka doi dirba .i ju'o
   mi na ba ka'e go'i .i mi ba mutce dukse lo ka darno do kei lo nu kurji
   do .i ko renvi ta'i lo do xagrai selka'e .i ku'i .ei mi jy xendo sei
   la .alis. cu pensi .i va'o da'i na'e bo la'e di'u ju'o cu'i jy na
   cadzu ve ka'a lo mi se djica .i ua .ai mi dunda ca ro xisyjbenunsla lo
   cnino cutci re mei li'u»

   ni'o .abu ca'o platu lo nu co'e ta'i ma kau .i «lu .ei lo cutci cu se
   mrilu sei .abu pensi .i ba xajmi fa lo nu da benji lo seldu'a lo
   jamfu be da .i ua lo judri ba simlu lo ka cizra .i «lu
            la selsi'a ke pritu jamfu be la .alis.
                  bu'u la fagzda lolgai
                      ne'a lo fagju'e
                          (to la .alis. cu prami benji toi)


   li'u» .i ue mi bebna tavla li'u»

   ni'o ca ku lo stedu be .abu cu janli lo drudi be lo kumfa .i je'u .abu
   ca mitre li za'u re pi mu .i .abu ze'i lebna lo cmalu ke solji ckiku
   gi'e sutra klama lo purdi vorme

   ni'o la .alis. uu zo'u: lo nu mlana vreta gi'e catlu lo purdi se pi'o
   pa kanla cu jimte lo se zukte lo ka .abu kakne ce'u .i lo nu pagre cu
   nalcumki traji .i .abu zutse gi'e za'u re'u co'a klaku

   ni'o «lu .ei do ckeji sei la .alis. cu cusku .i do barda nixli (to
   sa'a ju'o drani toi) .i .i'e nai ca'o tai klaku .i le'o ko ca sisti
   li'u» .i ku'i .abu za'o klaku lo litce be li so'i ja'e lo nu .abu se
   sruri lo barda lalxu noi centre li ji'i pa no lo ka condi kei gi'e
   preja lo xadba be lo kumfa

   ni'o ba za ku .abu tirna lo nu cmalu stapa lo darno kei gi'e sutra lo
   nu sudgau lo kanla te zu'e lo nu viska lo nu ma kau klama .i klama fa
   la blabi ractu noi xruti gi'e melbi dasni gi'e jgari lo blabi ke kanba
   gluta re mei fa'u lo barda bifpra lo re xance .i ry sutra bajra klama
   gi'e sezysku «lu .oi la noltroni'u zo'u: ba'a ny ba cilce fengu va'o lo
   nu mi gasnu lo nu ny denpa li'u» .i la .alis. tai cinmo lo ka tolpacna
   kei ja'e lo nu bredi lo nu cpedu lo nunsidju ma kau .i se ki'u bo .abu
   ca lo nu la ractu cu jibni cu co'a cusku se pi'o lo lauble je toldarsi
   voksa «lu pe'u doi ractu li'u» .i la ractu cu suksa se jenca gi'e
   falcru lo blabi ke kanba gluta jo'u lo bifpra gi'e bajra mo'i ne'i lo
   manku se rai lo kamsutra

   la .alis. noi bratce cu catlu lo nu la ractu cu to'o bajra

   ni'o la .alis. cu lebna lo bifpra jo'u lo gluta gi'e co'a pilno by mu'i
   lo nu lo kumfa cu glare .i ca bo ca'o cusku «lu .oi ue ro da cizra ca
   lo cabdei .i ca lo purlamdei ro da fadni fasnu .i mi kucli lo du'u xu
   kau da galfi mi ca lo nicte .i .ei mi pensi .i xu mi me mi ca lo nu mi
   cikna binxo ca lo zi cerni .i pe'i ru'e ba'a nai mi cinmo lo ka frica
   milxe .i ku'i va'o lo nu mi na me mi cu jersi preti fa lo du'u mi me ma
   kau .i la'e di'u cu barda nabmi li'u» .i .abu co'a pensi ro lo verba
   poi ke'a .abu slabu gi'e mintu lo ka ce'u nanca ma kau ku'o te zu'e lo
   nu jdice lo du'u xu kau cumki fa lo nu da .abu ba'o galfi su'o me vy

   ni'o «lu ju'o mi na me la .adas. sei .abu cusku .i ki'u bo ge lo
   kerfa be ri cu clani sarlu gi lo me mi moi cu na sai sarlu .i ji'a ju'o
   mi na me la .mabel. .i ki'u bo ge mi djuno lo so'i vrici gi my .y djuno
   lo tolmutce .i ji'a ge my me my gi mi me mi .i .oi ue ro da cfipu .i mi
   mi cipygau lo ka ca djuno ro da poi mi pu djuno .i pilji li vo li mu fa
   li pa re .i pilji li vo li xa fa li pa ci .i pilji li vo li ze fa .y .i
   .oi mi ba no roi snada tu'a li re no va'o lo nu tai masno .i ku'i lo
   pilji porsi na vajni .i .e'u troci tu'a lo tedyske .i la .londn. cu
   raltca la .paris. .i la .paris. cu raltca la .romas. .i la .romas. si
   si la'e di'u naldrani ju'o .i ju'o da pu galfi mi la .mabel. .i mi
   troci lo nu cusku la'e «lu ua lo cmalu li'u» li'u» .i .abu punji lo
   kruca xance lo tuple tai lo nu cusku lo se cilre kei gi'e co'a sitsku
   .i ku'i lo voksa cu se sance lo rufsu je cizra .i lo valsi na mintu lo
   se tcaci

   .i ua lo cmalu krokodilo
   cu zengau lo ky rebla

   si'u lo djacu pe la .nilos.
   lo ka camri'ojvebla

   .i ua lo jgalu ja'a tinsa
   je cnici preja panra

   .i lo cmafi'e cu se rinsa
   lo cisma xedja ganra

   ni'o «lu ju'o lo valsi na drani sei la .alis. uu cu cusku li'u» .i lo
   kanla be .abu cu za'u re'u tisna lo se klaku ca lo nu di'a cusku «lu
   ja'o mi me la .mabel. .i mi ba bilga lo nu xabju lo pindi ke cmalu
   zdani gi'e ponse ji'i no selkei gi'e .oi cilre so'i sai da .i .ai na
   go'i .i mi mu'o jdice lo du'u mi ga nai me la .mabel. gi stali ti .i no
   da ba prali lo bartu prenu lo nu py setca lo stedu ti gi'e cusku «lu ko
   barkla doi dirba li'u» .i mi ba fa'a ga'u catlu gi'e cusku «lu pau mi
   me ma .i pa mai ko mi jungau la'e di'u .i ba bo mi va'o lo nu nelci lo
   nu me ma kau cu barkla .i va'o lo nu na nelci cu denpa ti lo nu mi
   drata li'u» .i ku'i .oi sei la .alis. cu suksa klaku krixa .i .au da
   ba'e ca'a setca lo stedu ti .i mi tai ba'e mutce tatpi lo nu mi ti
   nonkansa li'u»

   ni'o .abu ca lo nu cusku di'u cu fa'a ni'a catlu lo xance gi'e se spaji
   lo nu viska lo nu .abu pu ca'o dasni pa lo cmalu ke blabi ke kanba
   gluta pe la ractu ze'a lo nu tavla .i «lu mi kakne ti ma sei .abu
   pensi .i ja'o mi za'u re'u jdika lo ka barda li'u» .i .abu sa'irbi'o
   gi'e klama lo jubme te zu'e lo nu sezmerli fi jy .i facki lo du'u ca
   centre li ji'i mu no gi'e sutra lo nu ca'o jdika .i ba zi facki lo du'u
   rinka la'e di'u fa lo nu jgari lo bifpra .i .abu sutra falcru by pu lo
   nu zi mo'u sai jdika

   ni'o «lu ba'e ja'a jibni rivbi sei la .alis. noi na toltce lo ka terpa
   lo nu suksa cenba kei kei gi'e ku'i mutce lo ka gleki lo nu ca'o zasti
   cu cusku .i .e'e ca ku mi klama lo purdi li'u» .i .abu bajra se rai lo
   kamsutra fa'a lo cmalu vorme .i ku'i .oi lo cmalu vorme cu za'u re'u
   ganlo .i lo cmalu ke solji ckiku za'u re'u vreta lo blaci jubme .i «lu
   lo tcini ro da xlamau sei lo se kecti verba cu pensi .i ki'u bo mi no
   roi pu cmalu tai ti .i no roi .i ju'a ty mutce lo ka xlali je'u li'u»

   ni'o ca lo nu .abu cusku lo di'u valsi kei lo jamfu be .abu cu sakli .i
   ba zi ku lo nu jaurjanli zo'u: .abu jinru lo silna djacu fe'e co'u lo
   firji'o .i pa moi sidbo fa lo nu .abu ba'o farlu lo xamsi .i «lu va'o
   la'e di'u mi ka'e xrukla fu lo trene sei .abu sezysku li'u» (to la
   .alis. pu klama lo xamsi korbi pa roi lo nunjmive gi'e ja'e bo jinvi lo
   du'u ro pagbu be lo glico korbi cu se zvati so'o jinru minji noi nenri
   lo xamsi ku'o .e so'o verba noi kakpa lo canre lo loldi lo mudri canpa
   ku'o .e lo porsi be fi lo xotli be'o .e lo trene tcana noi trixe py
   toi) .i ku'i ba zi .abu sanji lo nu .abu jinru lo lalxu pe lo se klaku
   poi .abu klaku ke'a ca lo nu .abu mitre li re pi mu

   la .alis. cu jinru lo se klaku lalxu

   ni'o «lu .au mi na pu klaku lo tai mutce sei la .alis. ca lo nu limna
   gi'e troci lo nu tolcri lo bartu pluta cu cusku .i ru'a sfasa mi la'e
   di'u lo nu mrobi'o co jinru lo se klaku be mi .i ju'o la'e di'u ba
   cizra .i ku'i ro da cizra ca lo cabdei li'u»

   ni'o ca ku .abu tirna lo nu da va jaurjanli bu'u lo lalxu .i .abu
   jbize'a limna te zu'e lo nu zgana lo nu da mo kau .i pa mai .abu jinvi
   lo du'u da .odbenu ja ri'erxi'a .i ku'i re mai .abu morji lo nu .abu ma
   kau ca mitre kei gi'e ba zi viska lo nu da smacu po'o gi'e mintu .abu
   lo ka pu sakli

   ni'o «lu xu da mi prali sei la .alis. cu pensi lo nu tavla lo va
   smacu .i ro da bu'u lo cnita cu tai tolfadni ja'e lo nu pe'i lakne fa
   lo nu ta ka'e tavla .i se ju no da mi tolprali lo nu troci li'u» .i se
   ki'u ku .abu co'a co'e «lu doi smacu xu do se slabu lo pluta be lo
   bartu be lo bu'u lalxu .i mi mutce lo ka tatpi lo nu ru'u limna doi
   smacu li'u» (to la .alis. pu jinvi lo du'u ju'o ta drani lo ka tadji lo
   nu tavla lo smacu .i .abu cu no roi pu zukte lo simsa gi'e ku'i morji
   lo nu tcidu fi lo latmo gerna cukta pe lo bruna fe «lo'u lo smacu 
   sera'a lo smacu  fa'a lo smacu  ri'i lo smacu  doi smacu le'u» toi)
   .i lo smacu cu terpreti mutce catlu .abu gi'e simlu lo ka rinsa fi lo
   nu ze'i ga'orgau pa lo cmalu kanla .i ku'i sy cusku no da

   ni'o cumki fa lo nu ta na se bangu lo lojbo sei la .alis. cu pensi .i
   ru'a ta fraso smacu gi'e kansa la .uiliam. poi jamji'a ku'o lo nu klama
   ti li'u» (to .abu djuno so'i da lo purcedra gi'e ku'i na mutce lo ka
   jimpe lo du'u ma kau pu fasnu za ma kau toi) .i .abu cu za'u re'u co'a
   cusku zoi fy. ou est ma chatte? .fy noi pa moi lo jufra pe lo .abu
   fraso ve cilre cukta .i lo smacu cu suksa plipe lo bartu be lo djacu
   gi'e simlu lo ka desku lo nu terpa .i «lu .oi se'i ko mi fraxu sei la
   .alis. noi xersmadi lo du'u ke'a crogau lo danlu lo cnirango cu sutra
   krixa .i mi mulno lo ka tolmorji lo nu do na nelci lo mlatu li'u»

   ni'o «lu .oi na nelci lo mlatu sei la smacu cu kinli je cinmo voksa
   krixa .i xu ba'e do nelci lo mlatu va'o lo nu da'i do me mi li'u»

   la .alis. jo'u la smacu cu jinru lo se klaku lalxu

   ni'o «lu .y la'a nai sei la .alis. cu surgau tonga cusku .i ko na
   fengu .i ku'i .au mi ka'e jarco lo mi'a mlatu no'u la .dinas. do .i
   pe'i do co'a nelci lo mlatu va'o lo nu da'i do dy viska .i dy tai dirba
   smaji sei la .alis. fi .abu ca lo nu lazni limna lo lalxu cu ca'o
   cusku .i dy melbi cmoni zutse ne'a lo fagri gi'e tacpe'u lo xance be
   dy gi'e lumci lo flira be dy .i dy tai pluka ranti lo nu kujyjai .i dy
   tai certu lo nu kavbu lo smacu .i .oi se'i ko mi fraxu sei la .alis.
   noi birti lo du'u la smacu noi ca ku tinsa cu je'u cnicro cu za'u re'u
   krixa .i mi'o dy na ba di'a casnu va'o lo nu do zmanei li'u»

   ni'o «lu ue zo mi'o sei la smacu noi desku fe'e co'u lo jipno be lo
   rebla cu krixa .i li'a sai ba'e mi na casnu lo simsa .i lo lanzu be mi
   cu ze'e xebni lo mlatu .i rigni je tolba'i je malfadni danlu .i .e'u mi
   na za'u re'u tirna lo cmene li'u»

   ni'o «lu vi'o sai sei la .alis. noi sutra lo nu galfi lo selsnu cu
   cusku .i xu .y xu do .y nelci .y lo gerku li'u» .i la smacu na spuda
   .i se ki'u bo la .alis. ca'o cusku «lu lo melbi ke cmalu gerku noi
   xabju lo jibni be lo zdani be mi'a zo'u: mi djica lo nu mi gy do jarco
   .i gy cmalu gerku la .terier. gi'e se kerfa lo clani je sarlu je bunre
   gi'e xrubei lo dacti poi do renro .i gy fa'a ga'u zutse gi'e cpedu lo
   sanmi gi'e zukte lo so'i vrici noi mi na morji lo xadba be ke'a .i gy
   se ponse lo te cange noi xusra lo du'u gy tai plixau ja'e lo nu gy se
   vamji lo rupnu be li pa no no .i cy xusra lo du'u gy catra ro lo ratcu
   .i .oi se'i sei la .alis. cu xenru tonga krixa .i mi xersmadi lo du'u
   mi ta za'u re'u cnixai li'u» .i la smacu ca'o limna to'o .abu se rai lo
   kamvli gi'e mutce lo ka kalsygau lo lalxu ca lo nu klama

   ni'o .abu xutla trisku «lu doi smacu dirba ko za'u re'u xruti .i nu'e
   do'u mi'o ba casnu ge nai lo mlatu gi nai ji'a lo gerku va'o lo nu do
   na nelci li'u» .i la smacu ca lo nu tirna di'u cu carna gi'e masno
   limna xruti .abu .i lo flira cu mutce lo ka blabi (to fau lo nu cinmo
   sei la .alis. cu pensi toi) .i sy lauble je desku voksa cusku «lu
   .e'u mi'o klama lo korbi .i ba bo mi do jungau lo lisri be mi .i do ba
   jimpe lo du'u ma kau krinu lo nu mi xebni lo mlatu .e lo gerku li'u»

   ni'o ca mapti tcika lo nu cliva kei ki'u lo nu lo lalxu cu ca'o tisna
   lo cipni jo'u lo danlu vu'o poi ba'o farlu ly .i la datka jo'u la
   cipnrdodo jo'u la cipnrlori jo'u la .atkuila cifnu jo'u lo so'o drata
   noi vrici je cizra danlu .i la .alis. cu lidne .i lo mulno girzu cu
   limna fa'a lo korbi

ni'o ni'o ci mo'o

lo jdijmaji terjvi jo'u lo clani lisri

   ni'o je'u lo cizra simlu gunma cu jmaji lo se lalxu .i lo cipni zo'u:
   lo pimlu cu dandu .i lo danlu zo'u: lo kerfa cu jibni snipa .i lo ro
   mei zo'u: cilmo carmi gi'e fengu gi'e na kufra

   ni'o lo pa moi preti cu li'a du'u ta'i ma kau za'u re'u sudga .i casnu
   la'e di'u .i ba bo zi lo mentu be li so'u cu simlu lo ka rarna kei fa
   lo nu la .alis. ca'o pendo tavla lo ro mei tai lo nu da'i ri .abu cu
   slabu ze'a lo nu .abu jmive .i je'u .abu cu ze'u daupro la cipnrlori
   noi uo badri carna gi'e cusku «lu mi do tolcitmau gi'e ja'e bo junmau
   li'u» po'o .i la'e di'u zo'u: la .alis. na curmi se cau lo nu djuno lo
   du'u ly nanca ma kau .i la cipnrlori cu je'a tolbre lo nu jungau fi lo
   du'u ly ma kau nanca .i ja'e bo no drata cu se cusku

   ni'o ro mai la smacu noi simlu lo ka catni lo ro mei cu krixa «lu ko
   zutse doi ro do gi'e jundi mi .i ba'e mi do ba zi sudgau li'u» .i lo ro
   mei ca zi zutse gi'e barda djine .i la smacu cu midju .i la .alis. cu
   ca'o xanka catlu sy ki'u lo nu .abu birti lo du'u .abu co'a bilma bai
   lo nu na ba zi sudga

   ni'o «lu ta'a sei la smacu cu vajni simlu cusku .i xu ro do bredi .i
   la'e di'e cu sudrai lo ro se djuno be mi .i .e'o ro ko smaji .i «lu la
   .uiliam. poi jamji'a zi'e noi lo jdaja'a cu zanru lo jamna te zukte be
   fi ke'a cu ze'i trubi'o lo glipre noi ke'a djica lo turni gi'e pu mutce
   lo ka se tcaci lo nu flacau trubasti gi'e jamji'a .i la .eduin. jo'u la
   .morkar. vu'o noi turni la .mersias. fa'u la .nortumbrias. li'u» li'u»

   ni'o «lu .o'u nai sei la cipnrlori cu cusku je desku li'u»

   ni'o «lu ke'o pe'u sei la smacu cu frumu cusku je ke ku'i clite mutce
   .i xu do cusku  li'u»

   ni'o «lu mi na go'i sei la cipnrlori cu sutra cusku li'u»

   ni'o «lu mi pu jinvi lo du'u ja'a go'i sei la smacu cu cusku .i mi
   di'a cusku .i «lu la .eduin. jo'u la .morkar. vu'o noi turni la
   .mersias. fa'u la .nortumbrias. cu xusra se va'u .ubu .i je la
   .stigand. ji'a sai noi naijgi ke banli jdatro la .kanterburis. cu facki
   fi da fe lo du'u xamgu sidbo li'u» li'u»

   ni'o «lu facki fi ba'e ma sei la datka cu cusku li'u»

   ni'o «lu «lu facki fi ba'e da li'u» sei la smacu cu spuda co fengu
   milxe .i li'a do djuno lo du'u ma kau smuni zo da li'u»

   ni'o «lu mi ja'a djuno lo du'u ma kau smuni zo da kei ca lo nu mi facki
   sei la datka cu cusku fi da noi so'e roi pipybanfi ja curnu .i lo
   preti zo'u: fi ma facki fa lo banli jdatro li'u»

   ni'o la smacu na sanji lo di'u preti gi'e sutra lo nu di'a cusku «lu
   «lu facki fi da fe lo du'u xamgu sidbo fa lo nu kansa la .edgar.atelin.
   lo nu penmi la .uiliam. gi'e friti lo trumapku .ubu .i lo se tarti be
   la .uiliam. ca lo nu cfari cu milxe .i ku'i lo nuntolclite be lo .ubu
   normano li'u» .i pei doi do iu sei sy di'a cusku je ca bo carcra be la
   .alis. li'u»

   ni'o «lu cilmo du'i lo nu pu cilmo sei la .alis. cu badri cusku .i
   simlu lo ka na sai sudgau mi li'u»

   ni'o «lu va'o la'e di'u sei la cipnrdodo ca lo nu sa'irbi'o lo tuple
   cu junri cusku mi stidi lo du'u lo nu penmi cu se tolcfari'i te zu'e
   lo nu temsepcau plicu'a lo tolcadmau daftadji li'u»

   ni'o «lu ko tavla bau la .lojban. sei la .atkuila cifnu cu cusku .i
   mi na se slabu lo smuni be lo xadba be lo di'u clani valsi .i je pe'i
   do ji'a na go'i li'u» .i la .atkuila cifnu cu krogau lo stedu te zu'e
   lo nu mipri lo nu cisma .i su'o lo drata cipni cu mi'amli co se tirna

   ni'o «lu mi pu pu'o cusku sei la cipnrdodo cu se xrani cusku lo se
   du'u lo traji be lo ka se jalge lo nu sudgau mi'o cu jdijmaji terjvi
   li'u»

   ni'o «lu ki'a jdijmaji terjvi sei la .alis. cu cusku li'u» .i .abu na
   mutce lo ka djica lo nu djuno .i ku'i la cipnrdodo pu denpa tai lo nu
   dy jinvi lo du'u ba'e da .ei tavla .i je no drata pu simlu lo ka djica
   lo nu cusku de

   ni'o «lu je'u sei la cipnrdodo cu cusku lo xagrai be lo ciksi tadji
   cu nu zukte li'u» (to ji'a ki'u lo nu ju'o cu'i do ji'a djica lo nu
   troci ca lo dunra donri kei mi do jungau lo du'u la cipnrdodo cu zukte
   ma kau toi)

   ni'o pa mai dy finti lo sinxa be lo nunbajra pluta be'o noi cukla milxe
   (to lo satci tarmi na vajni sei dy cusku toi) .i ba bo vi fa'u va
   punji lo ro mei lo pluta .i cusku no «lu pa .i re .i ci .i ko bajra
   li'u» .i ba'i bo ro da co'a bajra ca lo nu da djica kei gi'e co'u bajra
   ca lo nu da djica .i se ki'u bo na frili fa lo nu djuno lo du'u mo'u ma
   kau bajra jivna .i ku'i la cipnrdodo ba lo nu ca'o bajra ze'a lo xadba
   cacra gi'e za'u re'u je'a sudga cu suksa kixsku «lu lo nu jivna cu
   mulno li'u» .i lo ro mei cu denmi sanli gi'e vasxu mutce gi'e te preti
   fi «lu ku'i ma jinga li'u»

   ni'o lo di'u preti zo'u: la cipnrdodo na kakne lo nu danfu se cau lo nu
   mutce pensi .i je dy ze'u zutse fau lo nu pa degji cu danre lo mebri
   (to tai lo nu tarmi la .ceikspir. fi'o ta'e se pixra ri toi) .i ca bo
   lo drata cu denpa je smaji .i ro mai la cipnrdodo cu cusku «lu ba'e ro
   da jinga .i je .ei ro da se cnemu li'u»

   ni'o «lu ku'i ma cnemu sei lo voksa so'i mei cu te preti li'u»

   ni'o «lu li'a ba'e tu sei la cipnrdodo noi sinxa la .alis. se pi'o pa
   degji cu cusku li'u» .i je lo ro mei ba zi jmaji lo sruri be .abu gi'e
   se cfipu kixsku «lu .au ve cnemu .i .au ve cnemu li'u»

   ni'o la .alis. na te sidbo lo du'u .ei zukte ma kau kei gi'e dunku
   punji lo xance lo daski gi'e vimcu lo tanxe be lo titspi (to .u'a lo
   silna djacu na pagre lo tanxe lo nenri toi) gi'e fairgau lo titspi lo
   ro jinga .i satci banzu lo nu ro da cu te dunda pa titspi

   ni'o «lu ku'i .ei tu ji'a se cnemu sei la smacu cu cusku li'u»

   ni'o «lu li'a sei la cipnrdodo cu junri spuda .i ma poi drata cu
   nenri lo do daski sei fa'a la .alis. cu jmina cusku li'u»

   ni'o «lu lo po'o tajgai sei la .alis. cu badri cusku li'u»

   ni'o «lu ko ta mi dunda sei la cipnrdodo cu cusku li'u»

   ni'o baku lo ro mei cu za'u re'u jmaji lo sruri be .abu ca lo nu la
   cipnrdodo cu junri dunda lo tajgai gi'e cusku «lu mi'a do pikci lo nu
   do cpazau lo vi melbi tajgai li'u» .i je lo ro mei ca lo nu dy mo'u
   cusku lo tordu se cusku cu geirkrixa

   la cipnrdodo cu dunda lo tajgai la .alis.

   ni'o la .alis. cu jinvi lo du'u pi ro lo tcini cu mutce lo ka cizra .i
   ku'i lo ro mei cu simlu lo ka tai junri kei ja'e lo nu .abu na darsi lo
   nu cmila .i .abu ki'u lo nu na te sidbo lo du'u .ei cusku ma kau cu
   krobi'o rinsa gi'e lebna lo tajgai se rai lo ka junri simlu

   ni'o lo bavla'i cu nu citka lo titspi .i la'e di'u rinka lo nu savru
   gi'e cfipu kei ki'u lo nu ge lo barda cipni cu pante lo nu na banzu lo
   nu vu'irga'e lo me ri moi gi lo cmalu cu dirva'u gi'e nitcu lo nu se
   darxi fo lo trixe .i ro mai ku'i mo'u co'e .i je lo ro mei cu za'u re'u
   djine zutse gi'e pikci la smacu lo nu di'a cusku

   ni'o «lu do nupre lo nu jungau mi lo citri be do sei la .alis. cu
   cusku .e lo du'u ki'u ma kau do xebni .y my jo'u gy sei tolylau
   jmina li'u» .i .abu xadba terpa lo nu sy cu za'u re'u cinmo se xrani

   ni'o «lu lo lisri be mi cu clani je se badri sei la smacu fa'a la
   .alis. cu cusku je dricmo li'u»

   ni'o «lu ba'e je'a clani linsi sei la .alis. noi manci catlu lo rebla
   be la smacu cu cusku .i ku'i ki'u ma do ly mi'a skicu lo ka se badri
   li'u» .i .abu ca lo nu la smacu cu cusku cu ca'o manci la'e di'u ja'e
   lo nu lo te sidbo lo rebla linsi lo simsa be «lu

   la fengu lo smacu noi fy ke'a cpacu cu penmi lo zdani .i fy ra jungasnu
   .i .ai no proki'u .i .ei flajvisi'u .i ca lo ca cerni no drata cu fasnu
   .i .e'o mi farlu sei lo smacu cu darlu .i se cau lo pairkamni ia mi'o
   nolpratra .i .o'u na vajni .i je ba'e mi pajni sei la fengu cu cusku
   lo nu do se catra

   li'u»

   la smacu cu cusku lo lisri

   ni'o «lu do na jundi sei la smacu fi la .alis. cu junri cusku .i do
   pensi ma li'u»

   ni'o «lu ie nai ga'i nai sei la .alis. cu cumla cusku .i do pu'o
   cusku lo mu moi be lo kruvi pe'i li'u»

   ni'o «lu .i je ge na go'i sei la smacu cu cladu je fengu mutce krixa
   gi na simsa li'u»

   ni'o «lu .a'e jgena li'u» se cusku la .alis. noi ro roi bredi lo nu
   sidju zi'e noi ru'u xanka catlu .i «lu ko curmi lo nu mi do sidju lo nu
   luzgau jy li'u»

   ni'o «lu .ai mi curmi no simsa sei la smacu cu cusku je sa'irbi'o je
   cliva .i do mi tolsi'a fau lo nu do cusku lo tai nonselsmu li'u»

   ni'o «lu .ai nai go'i sei la .alis. uu cu pikci .i ku'i frili do fa
   lo nu selxaicni li'u»

   ni'o la smacu cu spuda fi lo po'o nu cmoni

   ni'o «lu .e'o sai ko xruti klama gi'e mo'u cusku lo lisri be do sei la
   .alis. cu kixsku li'u» .i lo drata cu kansa cusku «lu go'i .e'o sai
   li'u» .i ku'i la smacu cu desygau po'o lo stedu gi'e depcau sutyze'a lo
   ka cadzu

   ni'o «lu .u'u na stali li'u» se xersku la cipnrlori zi ba lo nu mo'u
   na'e se viska .i je lo tolci'o cakyjukni cu cabna cusku fi lo tixnu be
   ri fe «lu ie doi dirba be mi .i .a'o ctuca do lo nu ba'e do no roi
   fengu li'u» .i «lu ko na cusku doi mamta sei lo citno cakyjukni cu
   milxe bikla cusku .i do jai banzu lo nu fegygau lo xamsi cakcurnu
   li'u»

   ni'o «lu .au la .dinas. cu vi zvati sei la .alis. fi no steci cu bacru
   cusku .i ju'o da'i dy zi cpacu li'u»

   ni'o «lu la .dinas. ki'a .i e'a pei mi darsi lo nu te preti sei la
   cipnrlori cu cusku li'u»

   ni'o la .alis. cu djicni spuda ki'u lo nu ro roi bredi lo nu tavla fi
   lo .abu danlu .i «lu la .dinas. cu me mi'a moi mlatu .i ji'a certu je'u
   lo nu kavbu lo smacu .i ui .au do viska ca lo nu dy jersi lo cipni .i
   je'u dy lo cmalu cipni du'i gi catlu gi citka li'u»

   ni'o lo di'u se cusku cu se jalge lo banli nu cinmo savru ra'i lo zvati
   .i so'o lo cipni cu sutra lo nu cliva .i pa tolci'o cipnrpika co'a
   cliva brebi'o gi'e ca bo cusku «lu .ei je'u mi zdakla .i lo nicte vacri
   na mapti lo galxe be mi li'u» .i lo cipnrkanario cu nalsto voksa kixsku
   fi lo panzi fe «lu ko klama doi dirba .i je'u ca tcika lo nu ro do cu
   sipna bu'u lo ckana li'u» .i ki'u lo vrici ro lo ro mei cu cliva .i je
   la .alis. cu ba zi kansa no da

   ni'o «lu .au mi na pu tavla fi la .dinas. sei .abu badri sezysku .i
   no da dy vi nelci pe'i .i ku'i ju'o dy xagrai lo ro mlatu pe lo munje
   .i .oi doi .dinas. iu .i'i xu mi do ba za'u re'u viska li'u» .i ca ku
   la .alis. uu co'a za'u re'u klaku ki'u lo nu .abu cinmo lo ka mutce lo
   ka nonkansa je badri .i ba zi bo ku'i .abu cu za'u re'u tirna lo nu vu
   stapa .i je .abu djicni catlu lo galtu gi'e xadba pacna lo du'u la
   smacu cu jdice lo drata gi'e xruti te zu'e lo nu mo'u cusku lo lisri

ni'o ni'o vo mo'o

la ractu cu benji lo cmalu me la .bil.

   ni'o me la blabi ractu noi masno bajra xruti gi'e xanka ke sruri catlu
   ca lo nu klama kei tai lo nu ry da pu cirko .i .abu tirna lo nu ry
   lauble sezysku «lu .oi la noltroni'u .i .oi la noltroni'u doi dirba
   xance be mi doi skapi be mi doi zbikre be mi zo'u: ny da mi ba
   catrymi'e ju'o sai .i jo ro mabrnfuru cu mabrnfuru .i mi ko'a ma falcru
   li'u» .i la .alis. zi smadi lo du'u ry sisku lo bifpra .e lo blabi ke
   kanba gluta re mei .i .abu noi xendo cu co'a sisku ko'a .i ku'i ko'a na
   se viska .i ro da ba lo nu .abu limna lo lalxu cu simlu lo ka ba'o
   cenba .i lo barda kumfa poi vasru lo blaci jubme .e lo cmalu vorme cu
   ba'o mulno canci

   ni'o ba zi ku la ractu cu sanji la .alis. noi ru'u sisku ku'o gi'e
   fengu kixsku fi .abu fe «lu ue doi .merian. do ma zukte bu'u lo bartu
   .i ko ca bajra klama lo zdani gi'e bevri lo gluta re mei .e lo bifpra
   mi .i ko sutra li'u» .i la .alis. tai terpa ja'e lo nu .abu zi bajra
   fa'a lo farna poi ry jarco ku'o gi'e na troci lo nu ciksi lo se srera
   be ry

   ni'o «lu tu jinvi lo du'u mi tu zdase'u sei .abu ca lo nu bajra cu
   sezysku .i tu ba se spaji lo nu facki lo du'u mi me ma kau .i ku'i
   .e'e mi bevri lo bifpra .e lo gluta tu .y va'o lo nu da'i mi tolcri
   li'u» .i .abu ca lo nu cusku di'u cu penmi lo cnici ke cmalu zdani noi
   lo ke'a vrogai cu se dandu lo carmi lastu tapla noi lo cmene po'u «lu
   blabi ractu li'u» ba'o se ciska fi ke'a .i .abu nerkla se cau lo nu
   vrodarxi kei gi'e sutra lo nu serti cpare kei gi'e terpa lo nu penmi lo
   ca'a me la .merian. gi'e gau barkla lo zdani pu lo nu tolcri lo bifpra
   .e lo gluta

   ni'o «lu ua cizra sei la .alis. cu sezysku fa lo nu mi selfu lo ractu
   .i ru'a za'u mai la .dinas. mi ba minde li'u» .i .abu co'a se xanri lo
   klesi be lo cuntu poi da'i fasnu .i «lu doi .nix.alis. ko ca klama ti
   gi'e bredi lo nu cadzu li'u» .i «lu mi ba zi klama doi kurji .i ku'i
   .ei mi jundi lo vi kevna gi'e fanta lo nu lo smacu cu barkla li'u» .i
   «lu ku'i ia nai curmi sei la .alis. di'a co'e lo nu la .dinas. cu
   stali lo zdani va'o lo nu dy co'a tai minde lo prenu li'u»

   ni'o ca ku .abu zvati lo cnici ke cmalu kumfa noi lo jubme cu lamji lo
   canko be ke'a gi'e se cpana (to du'i lo .abu se pacna toi) lo bifpra .e
   ji'i ci cmatce ke blabi ke kanba gluta re mei .i .abu lebna lo bifpra
   .e pa lo gluta re mei gi'e pu'o cliva lo kumfa ca lo nu catlu fa'a lo
   cmalu botpi noi sanli lo jibni be lo minra

   ni'o ca lo ca krefu no da by tcita fi'o jufra «lu ko mi pinxe li'u» .i
   ku'i .abu gacri vimcu gi'e punji by lo .abu ctebi .i «lu ju'o ca ro nu
   mi pinxe ja citka da kei sei .abu sezysku ba'e de poi cinri cu fasnu
   .i se ki'u bo mi ba zgana lo nu lo vi botpi ma kau gasnu .i .a'o ti
   gasnu lo nu mi za'u re'u banro lo barda .i mi mutce lo ka tatpi lo nu
   tai cmatce li'u»

   ni'o ja'a ca'a gasnu la'e di'u .i go'i pu lo se pacna be .abu .i pu lo
   nu .abu mo'u pinxe lo xadba be lo se botpi kei lo stedu be .abu ca'o
   catke lo drudi .i .abu bilga lo nu korcu kei lo nu marbi lo cnebo lo nu
   porpi .i .abu sutra lo nu punji lo botpi kei gi'e sezysku «lu banzu .i
   .a'o mi co'u banro .i ca ku mi na ka'e pagre lo vorme .i .au mi na pu
   pinxe lo tai mutce li'u»

   lo zdani be la blabi ractu cu culno la .alis.

   ni'o .oi dukse lo ka lerci kei fa lo nu djica la'e di'u .i .abu banro
   gi'e za'o banro gi'e ba zi bilga lo nu sanli lo loldi lo cidni .i ba zi
   bo lo canlu na banzu la'e di'u ji'a sai .i .abu troci lo nu vreta gi'e
   punji ge lo bircidni lo lamji be lo vorme gi lo drata birka lo sruri be
   lo stedu .i ku'i .abu za'o banro .i uo .abu tolse'a lo birka lo zdani
   pa'o lo canko gi'e setca lo jamfu lo danmo tubnu gi'e sezysku «lu uo mi
   na ka'e gasnu lo bancu .i mi ma ba lifri li'u»

   ni'o zanfu'a la .alis. fa lo nu lo cmalu ke makfa botpi ca mulno lo ka
   ce'u ma kau rinka .i .abu ca na banro lo bramau gi'e ku'i mutce lo ka
   tolkufra .i za'a na cumki fa lo nu .abu cu za'u re'u bartu lo kumfa .i
   se ki'u bo .abu tolgei ue nai

   ni'o «lu lo mi zdani ti mutce zmadu lo ka pluka sei la .alis. uu cu
   pensi .i bu'u zy ge nai ro roi zenba jo'u jdika gi nai ro roi se minde
   lo smacu .a lo ractu .i .au nai ru'e mi na klama fo lo ractu kevna .i
   ku'i .i ku'i cizra fa lo tai nu jmive .i mi ja'a kucli lo du'u mi ma
   kau ca'a lifri .i mi ca lo nu tcidu lo crida lisri cu krici lo du'u lo
   tai cuntu no roi fasnu .i ca ku mi cy midju .i .ei da finti lo cukta mi
   .i ie .ei go'i .i .ai mi ca lo nu ba'o banro cu finti .i ku'i mi ca
   ba'o banro sei .abu badri jmina .i ba'u nai lo bu'u canlu na banzu lo
   nu banro lo bancu li'u»

   ni'o «lu ku'i ja'o sei la .alis. cu pensi mi ba no roi zenba lo ka
   tolcitno .i la'e di'u pluka .i mi no roi tolcitno ninmu .i ku'i mi ro
   roi cilre da .ei .i .oi .au nai go'i li'u»

   ni'o «lu .oi doi .alis. noi bebna sei .abu sezyspuda ta'i ma do da
   bu'u ka'e cilre .i ue lo canlu ja'a ru'e banzu tu'a do .i no da bu'u
   canlu lo ve cilre cukta li'u»

   ni'o .abu ca'o co'e .i pa mai darlu lo mlana gi'e re mai darlu lo drata
   gi'e zbasu lo vajni nuncasnu lo ro mei .i ku'i ba lo mentu be li so'o
   .abu tirna lo voksa noi bartu ku'o gi'e sisti te zu'e lo nu tinzga

   ni'o «lu doi .merian. doi .merian. sei lo voksa cu cusku ko bevri lo
   mi gluta mi ca ku li'u» .i ba bo tirna lo nu cmalu ke jamfu stapa lo
   serti .i la .alis. cu djuno lo du'u la ractu cu klama te zu'e lo nu
   sisku .abu .i .abu desku ja'e lo nu lo zdani cu desku .i .abu tolmorji
   lo nu ge .abu ca kilto la ractu lo ka barda gi se ki'u bo no da krinu
   lo nu terpa ry

   ni'o ca ku la ractu cu tolcliva lo vorme gi'e troci lo nu kargau vy .i
   ku'i lo se troci cu fliba ki'u lo nu ge .ei lo vrogai fa'a ne'i karbi'o
   gi lo bircidni be la .alis. cu catke vy .i la .alis. cu tirna lo nu ry
   sezysku «lu .ai mi srukla gi'e nerkla fo lo canko li'u»

   ni'o «lu na ba go'i sei la .alis. cu pensi li'u» .i .abu denpa lo nu
   krici lo du'u tirna lo nu la ractu cu cnita lo canko .i ba zi bo .abu
   jai suksa fai lo nu pejgau lo xance gi'e jgari lo vacri .i .abu kavbu
   no da gi'e ku'i tirna lo cmalu se krixa .e lo nu farlu .e lo porpi
   blaci sance gi'e nibji'i la'e di'u lo du'u cumki fa lo nu ry farlu lo
   guzme tanxe .a lo simsa

   lo xance be la .alis. zo'u: troci lo nu jgari la blabi ractu

   ni'o baku lo fengu voksa (to be la ractu toi) cu co'e «lu ju'i .pat.
   ju'i .pat. do ma zvati li'u» .i ba bo lo voksa noi .abu ke'a na pu
   tirna cu co'e «lu ju'o mi ti zvati .i mi kakpa sisku lo plise doi banli
   li'u»

   ni'o «lu .o'o nai kakpa sisku lo plise sei la ractu cu fengu cusku .i
   ko mi klama gi'e sidju lo nu mi ba'e ti bartu li'u» (to sance lo drata
   ke porpi blaci toi)

   ni'o «lu pau ju'i .pat. ta poi zvati lo canko cu mo li'u»

   ni'o «lu ju'o ta birka doi banli li'u» (to py bacru zo biryrka toi)

   ni'o «lu birka doi bebna .i ma pu viska lo birka poi tai barda .i ta se
   tisna pi ro lo canko li'u»

   ni'o «lu ju'o go'i doi banli .i ku'i ta ca'a birka li'u»

   ni'o «lu .i se ju no da va cuntu ta .i ko ta vimcu li'u»

   ni'o baku ze'u smaji .i la .alis. so'u roi tirna lo lauble selsku no'u
   mu'a «lu ju'o mi na nelci doi banli .i na sai go'i li'u» .e «lu ko
   zukte tai lo mi te minde doi tolvri li'u» .i uo .abu cu re re'u pejgau
   lo xance gi'e re re'u jgari lo vacri .i ca ku tirna re cmalu se krixa
   .e lo porpi blaci sance drata .i «lu ue xo kau guzme tanxe cu zvati
   sei la .alis. cu pensi .i .a'u ma ba zi se zukte .i lo nu lacpu mi
   pa'o lo canko zo'u: .au kakne .i ju'o mi na djica lo nu za'o stali ti
   li'u»

   ni'o .abu ze'a denpa gi'e tirna no lo za'u moi .i ro mai tirna lo sance
   be lo cmalu carce xislu .e so'i sai voksa noi tavla kansi'u .i .abu
   snada lo nu jimpe tu'a lo valsi .i «lu lo drata serti ma zvati .i ua
   .ei mi bevri lo pa mei .i la .bil. cu co'e lo drata .i ju'i .bil. ko ta
   ti bevri doi citno .i ko ta punji lo vi kojna .i na go'i .i pu ku ko ta
   jonsimgau .i ta za'o na preja lo galtu banzu .i ju'o ta ba xamgu banzu
   .i ko na tcila jundi .i ju'i .bil. ko jgari lo vi skori .i xu lo drudi
   ba sarji .i ko jundi lo va kluza tapla .i .oi ta ca'o farlu ju'i cnita
   (to sa'a cladu popsna toi) .i ma ta gasnu .i ru'a la .bil. .i ma ba
   cnita klama fo lo danmo tubnu .i mi na.e ko go'i .i vi'o nai .i la
   .bil. ba go'i .i ju'i .bil. lo selse'u do minde lo nu do cnita klama fo
   lo danmo tubnu li'u»

   ni'o «lu .a'a .ei pei la .bil. cu cnita klama fo lo danmo tubnu sei la
   .alis. cu sezysku .i su'a la .bil. cu bilga lo nu zukte ro da .i mi na
   basti la .bil. gi'u te pleji lo mutce .i lo vi fagzda ja'a jarki .i
   ku'i pe'i mi ka'e tikpa milxe li'u»

   «lu ta mo'i me la .bil. li'u» ni'o .abu tolse'a lo jamfu lo tubnu se
   rai lo kamvli gi'e denpa lo nu tirna lo cmalu danlu (to .abu na smadi
   lo du'u danlu ma kau toi) noi sraku je srukla ne'i lo tubnu ga'u ne'a
   .abu .i ba zi bo .abu ca lo nu sezysku «lu ti me la .bil. li'u» cu pa
   roi kinli tikpa gi'e denpa lo nu zgana lo nu ma kau ba fasnu

   ni'o pa mai .abu tirna lo voksa so'i mei pe «lu ta mo'i me la .bil.
   li'u» .i re mai go'i lo ractu voksa pe «lu ko ta jgari doi lamji be lo
   spati bitmu li'u» .i ci mai go'i lo smaji .i vo mai go'i lo drata ke
   voksa kalsa pe «lu ko sarji lo stedu be ta .i gau ko ta pinxe lo jikru
   .i ko ta na vaxydicra .i ma mo doi pendo .i do ma pu lifri .i ko mi'a
   jungau la'e di'u li'u»

   ni'o ro mai go'i lo cmalu je ruble je lauble voksa (to «lu tu me la
   .bil. sei la .alis. cu pensi li'u» toi) pe «lu mi ja'a ru'e djuno .i
   banzu ki'e .i mi ca kufra .i ku'i mi dukse lo ka jenca kei lo nu jungau
   .i mi djuno lo po'o du'u da mi catke tai lo danre selkei plipe .i mi
   tolfa'u tai tu'a lo tsani jakne li'u»

   ni'o «lu ie do ca'a go'i doi pendo sei lo drata cu cusku li'u»

   ni'o «lu .ei mi'o jelgau lo zdani sei lo ractu voksa cu cusku li'u»
   .i la .alis. cu krixa se rai lo ka cladu kei «lu ga nai go'i gi mi ba
   je'icru la .dinas. do li'u»

   ni'o zi smaji mulno .i la .alis. cu pensi «lu .a'u tu ma ba zukte .i
   .ei va'o lo nu prije cu vimcu lo drudi li'u» .i ba zi lo mentu be li
   ji'i re co'a za'u re'u ru'u muvdu .i la .alis. cu tirna lo nu la ractu
   cu cusku «lu lo nu carcylai li pa cu banzu lo nu cfari li'u»

   ni'o «lu lo nu ba'e ma carcylai li pa sei la .alis. cu pensi li'u» .i
   ku'i na cumki fa lo nu .abu ze'u senpi .i ba zi bo so'i cmalu bidju cu
   carvi pa'o lo canko .i su'o ra darxi .abu fo lo flira .i «lu mi ti ba
   tolcfagau sei .abu sezysku li'u» .i .abu krixa «lu le'o ko na za'u
   re'u co'e li'u» .i la'e di'u cupra lo drata ke smaji mulno

   ni'o la .alis. cu se spaji sanji lo nu ro lo bidju cu binxo lo cmalu
   nanba ca lo nu vreta lo loldi .i lo carmi co'a sidbo fi lo .abu menli
   .i «lu lo nu mi citka pa lo nanba sei .abu pensi ba ju'o rinka lo nu
   mi cenba lo ka barda .i na sai ka'e brazengau mi .i ja'o ju'o pe'i
   cmazengau mi li'u»

   ni'o ki'u la'e di'u .abu tunlo pa lo nanba gi'e gleki lo nu facki lo
   du'u ca co'a cmaze'a .i .abu ca lo nu cmalu banzu lo nu pagre lo vorme
   cu bajra klama lo bartu be lo zdani gi'e penmi lo so'i cmalu ke danlu
   jo'u cipni noi denpa .i lo cmalu rebyrespa uu no'u la .bil. cu midju lo
   ro mei gi'e se sarji re smacrkobaiu noi dunda lo se botpi .i ro da
   sutra fa'a la .alis. ca lo nu .abu tolcanci .i ku'i .abu to'o bajra se
   rai lo kamsutra gi'e ba zi snura zvati lo denmi ricfoi

   ni'o «lu .ei pa mai sei la .alis. ca lo nu ru'u cadzu bu'u lo ricfoi
   cu sezysku mi za'u re'u banro lo mi barda .i .ei re mai mi tolcri lo
   melbi purdi .i pe'i la'e di'u cu xagrai selpla li'u»

   ni'o ju'o xamgu selpla .i cnici je sampu .i lo pa po'o nabmi zo'u: .abu
   na te sidbo lo nu co'a co'e kei lo cmarai ji'a sai .i ca lo nu .abu
   xanka catlu ru'u lo tricu kei lo cmalu ke kinli se bacru noi vi gapru
   lo .abu stedu cu gasnu lo nu .abu fa'a ga'u sutra catlu

   lo gerpanzi cu catlu la .alis. noi cmatce

   ni'o lo bratce gerpanzi fa'a ni'a catlu .abu se pi'o lo barda je cukla
   kanla gi'e ruble tengau lo xance gi'e troci lo nu pencu .abu .i «lu uu
   doi dirba li'u» se cusku la .alis. se pi'o lo xlura tonga .i .abu mutce
   lo ka troci lo nu siclu .i ku'i mutce terpa lo si'o gy xagji noi la'a
   nibli lo nu gy citka .abu mu'i nai lo nu .abu xlura

   ni'o .abu ja'a ru'e sanji lo nu .abu lo cmalu grana cu lafti gi'e jarco
   lo gerpanzi .i ja'e bo lo gerpanzi cu plipe lo vacri ro lo jamfu gi'e
   se pluka cmoni gi'e sezre'o lo garna gi'e gasnu lo nu simlu lo ka gunta
   ri .i ba bo la .alis. cu rivbi lo nu janli kei lo nu muvdu lo trixe be
   lo barda cpinyspa .i lo gerpanzi ca lo nu .abu tolcanci lo drata mlana
   cu za'u re'u sezre'o lo grana gi'e gunro farlu se ja'e lo nu sutra
   troci lo nu jgari gy .i ba bo la .alis. noi jinvi lo du'u simsa lo nu
   kelci lo braxirma zi'e noi terpa lo nu se stapa fi lo gy jamfu cu za'u
   re'u bajra fa'ati'a lo cpinyspa .i lo gerpanzi co'a so'o roi ze'i gunta
   lo grana gi'e ve'i fa'a je ve'u to'o bajra gi'e ro roi rufsu bacru gi'e
   ro mai vu zutse gi'e ta'irva'u gi'e se tance lo dandu be lo moklu gi'e
   se kanla lo xadba ganlo

   ni'o lo cabna cu simlu fi la .alis. fe lo ka xamgu mapti lo nu cliva .i
   se ki'u bo .abu zi co'a go'i gi'e bajra co'u lo nu mutce tatpi gi'e
   vasxu claxu .e lo nu lo se bacru be lo gerpanzi vu se sance lo ruble
   mutce

   ni'o «lu ku'i ia dirba ke cmalu gerpanzi sei la .alis. noi surla lo nu
   vreta lo matnyxrula kei gi'e pilno lo my pezli lo nu cupra lo brife cu
   cusku .i mi mutce nelci lo nu ctuca tu lo seltra va'o da'i lo nu mi
   mapti fi lo ka barda .i .oi mi jibni tolmorji lo nu .ei mi za'u re'u
   banro .i .a'a .ei mi ma zukte .i ru'a .ei mi citka ja pinxe da .i ku'i
   lo banli preti zo'u: go'i ma li'u»

   ni'o ju'o lo banli preti cu me zo ma .i la .alis. fa'a ru'u catlu lo
   xrula .e lo srasu gi'e ku'i viska no da poi simlu lo ka mapti lo se
   citka ja pinxe .i lo barda gumri cu zvati lo jibni be .abu gi'e simsa
   .abu lo ka galtu .i .abu ca lo nu ba'o catlu lo cnita .e lo re mlana .e
   lo trixe cu te sidbo fi lo du'u .e'e catlu gi'e viska lo nu ma kau
   cpana

   ni'o .abu tcena ji'u lo jamfu jipno gi'e catlu lo bancu be lo korbi be
   lo gumri .i lo .abu kanla cu penmi lo kanla be lo barda ciftoldi noi
   zutse lo cpana zi'e noi lo ke'a birka cu se polje zi'e noi smaji
   damva'u se pi'o lo clani nargile zi'e noi jundi ge nai .abu gi no drata

ni'o ni'o mu mo'o

se djusku lo ciftoldi

   no'i la ciftoldi joi la .alis. ze'a simxu lo nu smaji catlu .i ba zu bo
   la ciftoldi cu bevri lo nargile fo lo moklu gi'e cusku fi .abu fo lo
   surla je cando voksa

   ni'o «lu do me ba'e ma sei la ciftoldi cu cusku li'u»

   la .alis. cu penmi la ciftoldi

   ni'o di'u na xamgu mukti lo nu co'a casnu .i la .alis. cu toldarsi
   spusku «lu mi .y .i mi na'e mulno djuno doi do'u ga'i nai ca lo cabna
   .i sa'u nai mi djuno lo du'u mi me ma kau ca lo nu mi ckana cliva ca lo
   cabycerni .i ku'i pe'i mi so'o roi se galfi ba la'e di'u li'u»

   ni'o «lu ma di'u do smuni sei la ciftoldi cu jursa cusku .i ko ko
   ciksi li'u»

   ni'o «lu .u'u mi na kakne lo nu mi mi ciksi doi do'u ga'i nai sei la
   .alis. cu cusku .i ki'u bo mi na me mi ua pei li'u»

   ni'o «lu ua nai sei la ciftoldi cu cusku li'u»

   ni'o «lu .u'u mi na kakne lo nu xagmau cusku de'u sei la .alis. cu
   clite mutce spuda ki'u lo nu zu'u mi na jimpe la'e de'u .i je zu'u nai
   lo nu mitre so'i da ze'a lo pa donri cu cfipu mutce li'u»

   ni'o «lu na go'i sei la ciftoldi cu cusku li'u»

   ni'o «lu .o'o cu'i .i'a do za'o na facki sei la .alis. cu cusku .i
   ku'i pe'i do ca lo nu binxo lo todbi'olanka (to ju'o do ba ca'a binxo
   ca da toi) gi'e ba bo binxo lo toldi cu ba milxe lo ka se cizra pe'i
   pei li'u»

   ni'o «lu pe'i nai sai sei la ciftoldi cu cusku li'u»

   ni'o «lu .o'o cu'i ju'o cu'i do cinmo lo drata sei la .alis. cu cusku
   .i mi djuno lo du'u da'i ba'e mi cinmo lo se cizra li'u»

   ni'o «lu ba'e do ga'i sei la ciftoldi cu tolsi'a cusku .i do me ba'e
   ma li'u»

   ni'o di'u xrugau lo re mei lo krasi be lo nu ta'arsi'u .i la .alis. cu
   milxe fanza lo nu la ciftoldi cu cusku lo tordu mutce pinka kei gi'e
   sanli zenba gi'e junri mutce cusku «lu pe'i .ei do cusku pu ku lo se
   du'u ba'e do me ma kau li'u»

   ni'o «lu ki'u ma sei la ciftoldi cu cusku li'u»

   ni'o la'e di'u ji'a cfipu preti .i la .alis. na kakne lo nu pensi lo
   xamgu krinu .i je la ciftoldi cu simlu lo ka na se zdile .i se ki'u bo
   .abu co'a cliva

   ni'o «lu ko xruti sei la ciftoldi fa'a .abu krixa .i .ei mi cusku lo
   vajni li'u»

   ni'o la'e di'u cinri simlu ju'o .i la .alis. cu carna gi'e xruti

   ni'o «lu ko surla stali sei la ciftoldi cu cusku li'u»

   ni'o «lu xu la'e di'u cu mulno sei la .alis. cu cusku li'u» .i .abu
   ralte lo nu fengu kei tai lo xagrai nu .abu kakne

   ni'o «lu na go'i sei la ciftoldi cu cusku li'u»

   ni'o la .alis. cu jdice lo du'u denpa kei ki'u lo nu ge no da se zukte
   gi cumki fa lo nu cy jungau .abu lo se vamji be lo nu tirna .i cy ze'a
   lo mentu be li so'o ca'o damva'u gi'e na tavla .i ro mai cy tolpolje lo
   birka gi'e za'u re'u lebna lo nargile lo moklu gi'e cusku «lu ja'o do
   jinvi lo du'u do ba'o cenba .i xu go'i li'u»

   ni'o «lu .oi mi ba'o cenba doi do'u sei la .alis. cu cusku .i mi na
   kakne lo nu morji tai lo nu mi pu na'o no'a .i ji'a mi na stodi lo ka
   mitre kei ze'a lo mentu be li su'o pa no li'u»

   ni'o «lu na kakne lo nu morji ba'e ma sei la ciftoldi cu cusku li'u»

   ni'o «lu mi pu troci lo nu sitna «lu ua lo cmalu gunkybifce li'u» .i
   ku'i ri se bacru ja'e lo frica sei la .alis. cu badri mutce voksa
   spuda li'u»

   ni'o «lu ko sitna «lu do tolcitno doi .paf.uiliam. li'u» sei la
   ciftoldi cu cusku li'u»

   ni'o la .alis. cu polje lo xance gi'e co'a co'e di'e

   do tolci'o doi .paf.uiliam. sei lo citnau cu cusku
   .i lo kerfa be do ca'a blabi

   .i ue do lo loldi lo stedu cu sanli
   .i do jinvi xu lo du'u drani

   la .paf.uiliam. cu sanli fi lo stedu

   .i ca lo mi nunci'o sei la .uiliam. spuda
   mi terpa lo nu mi se benxai

   .i ca ku ju'o sai mi no da se besna
   .i ui sai mi ro roi ka'e co'e

   .i sei lo citnau cu cusku do ke'u tolci'o
   gi'e ba'o binxo lo plana

   .i ku'i do plipe pu zi vi lo vorme
   .i ma krinu lo nu ka'e go'i

   la .paf.uiliam. cu plipe

   .i ca lo mi nunci'o sei lo ruskre prije
   cu cusku mi pruni se xadni

   se pi'o lo vi kruji noi fepni li pa
   .i xu do te vecnu lo re mei

   .i do tolci'o sei cusku .i se xedja co ruble
   fi ro da poi jarmau lo grasu

   .i ku'i lo gunse do mo'u se citka
   .i .a'u ta'i ma do snada

   la .paf.uiliam. cu ba'o citka lo gunse

   .i ca lo mi nunci'o mi flara'a gunka
   gi'e darlu ro da lo speni

   .i lo jalge ke sluji kamtsa pe lo xedja
   cu renvi fi lo mi nunjmive

   .i do tolci'o sei cusku .i nandu co sruma
   lo nu lo do kanla cu vlipa

   .i ku'i lo curfi'e gau do nazbi lanxe
   .i ma rinka lo nu do tai certu

   la paf.uiliam. cu gasnu lo nu lo curfi'e cu nazbi lanxe

   .i mi ba'o spuda ci preti noi banzu
   sei lo patfu cu cusku .i ko cumla

   .i pe'i pei mi do ba tirna ze'e sai
   .i ko cliva .i ja mi do ba tikpa

   ni'o «lu di'u na drani se cusku sei la ciftoldi cu cusku li'u»

   ni'o «lu .u'u na mulno drani sei la .alis. cu toldarsi cusku .i su'o
   lo valsi ba'o cenba li'u»

   ni'o «lu toldrani co'a lo krasi co'u lo fanmo sei la ciftoldi cu birti
   cusku li'u» .i smaji ze'a lo mentu be li so'o

   ni'o la ciftoldi cu tavla pa moi

   ni'o «lu .au pei do clani mitre ma sei cy te preti li'u»

   ni'o «lu ue .i lo du'u mitre ma kau na vajni sei la .alis. cu sutra
   spuda .i .i'i na nelci lo nu tai cafne fa lo nu cenba li'u»

   ni'o «lu .i'i ba'e nai sei la ciftoldi cu cusku li'u»

   ni'o la .alis. no da cusku .i .abu pu tai se fapro no roi lo .abu
   nunjmive gi'e ca cinmo lo nu fengu binxo

   ni'o «lu xu do ca se mansa sei la ciftoldi cu cusku li'u»

   ni'o «lu .y .au mi braze'a doi do'u sei la .alis. cu cusku .i lo nu
   centre li ze cu mutce lo ka mabla li'u»

   ni'o «lu ia sai mutce lo ka zabna sei la ciftoldi cu fengu cusku
   li'u» .i cy sanli binxo ca lo nu tavla (to cy satci centre li ze toi)

   ni'o «lu ku'i mi na se tcaci sei la .alis. cu kecti tonga pante li'u»
   .i .abu pensi «lu .au lo danlu na tai jai frili fai lo nu se cnixrani
   li'u»

   ni'o «lu do ba co'a se tcaci sei la ciftoldi cu cusku li'u» .i cy
   punji lo nargile lo moklu gi'e co'a za'u re'u damva'u

   ni'o ca ku la .alis. cu denpa lo nu cy di'a tavla .i ba lo mentu be li
   ji'i re la ciftoldi cu vimcu lo nargile lo moklu gi'e ji'i re roi
   sipfru gi'e desku .i cy cliva lo gumri gi'e cpare lo srasu lo darno
   gi'e ca bo piksku po'o «lu pa mlana do clazengau .i je lo drata mlana
   do torzengau li'u»

   ni'o «lu pa mlana be ba'e ma .i lo drata mlana be ba'e ma sei la
   .alis. cu pensi li'u»

   ni'o «lu lo gumri li'u» se cusku la ciftoldi tai lo nu da'i cy tirna lo
   .abu selpensi .i ba zi bo canci

   ni'o la .alis. cu pensi zgana lo gumri ze'a lo mentu gi'e troci co
   facki lo du'u lo re mlana cu me ma kau .i gy prane cukla .i se ni'i bo
   lo nabmi cu nadycai .i ku'i ca lo fanmo .abu tengau lo birka ru'u lo
   gumri ve'a lo selku'e gi'e popygau se pi'o ro lo re xance lo korbi lo
   spisa

   ni'o «lu ma fa'u ma mo fa'u mo sei .abu sezysku li'u» .i cmabatci lo
   pritu spisa te zu'e lo nu cipra fi lo selri'a .i ba zi bo ganse lo
   vlile nundarxi lo xejni'a .i ri darxi lo jamfu

   ni'o .abu carmi terpa lo suksa nuncenba .i ku'i cinmo lo nu .ei na
   xaksu lo temci .i mu'i bo .abu sutra tolba'o .i je zi co'a zukte lo nu
   citka pi so'u lo drata spisa .i lo .abu xejni'a cu tai tagji se danre
   lo jamfu ja'e lo nu carmi nandu fa lo nu kargau lo moklu .i ku'i ca lo
   fanmo cu kargau gi'e snada lo nu tunlo lo pagbu be lo zunle spisa

*       *       *       *       *       *       *

   *       *       *       *       *       *

*       *       *       *       *       *       *


   ni'o «lu ua lo stedu be mi cu zifre li'u» se cusku la .alis. fi'o tonga
   lo ka gleki poi ba zi binxo lo ka tepselspaji kei ca lo nu facki lo
   du'u na ka'e tolcri lo janco .i .abu fa'a ni'a catlu gi'e viska lo
   bratce clani cnebo po'o noi stani simsa sanli lo xamsi be fi lo ni'a vu
   crino pezli

   ni'o «lu lo va crino cu ba'e mo sei la .alis. cu cusku .i lo mi janco
   ba'o klama ma .i .oi doi xance be mi ki'u ma mi nalka'e lo nu viska do
   li'u» .i .abu muvgau xy ca lo nu tavla .i ku'i se jalge lo po'o cmalu
   nu desku fa lo darno ke crino pezli

   ni'o lo nu muvgau lo xance lo stedu cu simlu lo ka na cumki .i se ki'u
   bo .abu troci lo nu muvgau lo stedu lo xance .i .abu mutce gleki lo nu
   facki lo du'u lo cnebo cu jai frili fai lo nu krobi'o fa'a ro da tai
   tu'a lo since .i .abu ba'o snada lo nu krobi'o ja'e lo melbi zigzagi
   kei gi'e bredi lo nu sfubu lo jbini be lo pezli noi .abu facki lo du'u
   ke'a na'e drata lo gapru be lo tricu noi ni'a ke'a .abu pu klama .i ca
   bo lo kinli se bacru cu gasnu lo nu .abu sutra ti'ekla .i lo barda
   tcacpi pu vofli fa'a lo .abu flira gi'e vlile darxi .abu lo nalci

   ni'o «lu ii since sei la tcacpi cu krixa li'u»

   ni'o «lu mi ba'e na since sei la .alis. cu fengu cusku .i .oi ko mi
   cliva li'u»

   ni'o «lu since ke'u sei la tcacpi cu mlimau rapsku li'u» .i ty klaku
   jmina «lu ro da poi mi troci zo'u: da na mansa sy li'u»

   ni'o «lu mi jimpe no da lo te tavla be fi do sei la .alis. cu cusku
   li'u»

   ni'o «lu mi troci tu'a lo tricu genja .i je mi troci tu'a lo ri'erkoi
   .i je mi troci tu'a lo spabi'u sei la tcacpi se cau lo nu jundi .abu
   cu cusku .i ku'i no da pluka lo since li'u»

   ni'o la .alis. cu zenba lo ka se cfipu .i ku'i .abu pensi lo du'u no da
   prali lo nu jmina cusku pu lo nu la tcacpi cu mo'u tavla

   ni'o «lu po'o nai nandu fa lo nu kurji lo sovda sei la tcacpi cu
   cusku .i je ji'a .ei mi mi kajde lo since ze'a lo nicte jo'u lo donri
   .i ze'u lo jeftu be li ci mi sipna no da li'u»

   ni'o «lu mi mutce xenru lo nu do se fanza sei la .alis. noi co'a jimpe
   lo smuni be fi ty cu cusku li'u»

   ni'o «lu mi cuxna lo tricu poi galrai lo ricfoi sei la tcacpi cu krixa
   zenba ke ranji cusku .i ca bo mi pensi lo du'u uo mi zifre fi lo nu
   claxu lo since .i ku'i ue sy torni klama fi lo tsani .i .oi since li'u»

   ni'o «lu ku'i ju'a sai mi ba'e na since sei la .alis. cu cusku .i mi
   .y .i mi li'u»

   ni'o «lu .a'a do ba'e mo sei la tcacpi cu cusku .i mi zgana lo du'u
   do troci co finti da li'u»

   ni'o «lu mi .y cmalu nixli li'u» la .alis. cu se cusku co senpi ki'u lo
   nu morji lo nu so'i roi cenba ze'a lo ca donri

   ni'o «lu lisri lakne ia nai sei la tcacpi cu tolsi'arai tonga cusku
   .i mi pu viska so'i cmalu nixli .i ku'i no ri se cnebo lo simsa be ta
   .i ie nai cai .i do since .i je .e'e nai do tolxu'a .i la'a do ba zi
   cusku lo se du'u do pu no roi vu'izga lo sovda li'u»

   ni'o «lu mi ba'e ja'a vu'izga lo sovda sei la .alis. noi mutce jetsku
   verba cu cusku .i ku'i ka'u lo cmalu nixli cu dunli lo since lo ni
   citka lo sovda li'u»

   ni'o «lu ia nai sei la tcacpi cu cusku .i se ni'i bo lo cmalu nixli
   cu since da .i di'u pi ro si'e lo ka'e se cusku li'u»

   ni'o lo sidbo tai cnino la .alis. ja'e lo nu .abu smaji ze'a lo mentu
   be li ji'i re .i la'e di'u curmi lo nu la tcacpi cu jmina «lu ju'o sai
   do sisku lo sovda .i na vajni mi fa lo du'u do cmalu nixli gi'i kau
   since li'u»

   ni'o «lu mutce vajni ba'e mi sei la .alis. cu sutra cusku .i ku'i
   je'u mi na sisku lo sovda .i ji'a mi va'o lo nu da'i ja'a go'i cu na
   djica lo me do moi .i mi na nelci lo nalseljukpa sovda li'u»

   ni'o «lu ko cliva va'o ku sei la tcacpi cu nalta'acni tonga cusku
   li'u» .i ty cu za'u re'u zutse lo ty zdani .i la .alis. cu dzibi'o bu'u
   lo jbini be lo tricu tai lo xagrai selka'e .i lo .abu cnebo jo'u lo
   jimca cu za'o se jgena binxo .i .abu cu so'i roi bilga lo nu tolselto'i
   cy

   ni'o baku .abu morji lo nu .abu za'o jgari lo gumri spisa lo xance .i
   .abu co'a junri zukte lo nu citka pa spisa pa mai .e lo drata re mai .i
   .abu cu su'o roi zenba gi'e su'o roi jdika .i ro mai .abu snada lo nu
   tcaci clani

   ni'o .abu pu mitre lo drani simsa zu lo tai mutce ja'e lo nu cizra ca
   lo cfari .i ku'i .abu se tcaci binxo ze'a lo mentu be li so'u gi'e di'a
   ta'e sezytavla .i «lu uo lo xadba be lo mi selpla ba'o se zukte .i .u'e
   lo bu'u nuncenba cu cizra .i mi no roi birti lo du'u mi ba binxo ma kau
   zi lo mentu .i ku'i mi ba'o xruti lo ka drani mitre .i ca ku .ei nerkla
   lo melbi purdi .i .a'u ta'i ma zukte la'e di'u li'u» .i .abu ca lo nu
   cusku di'u cu suksa tolcliva lo klina noi vasru lo cmalu zdani noi
   mitre li ji'i pa .i «lu va'o lo nu ma kau xabju ta sei la .alis. cu
   pensi cu na drani fa lo nu mi tolcanci tai lo nu mi ca mitre .i va'o
   ku mi terpygau mutce li'u» .i se ki'u bo .abu co'a za'u re'u citka lo
   pritu spisa gi'e na darsi lo nu jbikla lo zdani kei pu lo nu ba'o jdika
   ja'e lo nu centre li re no

ni'o ni'o xa mo'o

xarju jo'u cpinytsapi

   ni'o ze'a lo mentu .abu sanli gi'e catlu lo zdani gi'e pensi lo du'u
   .ei ba zi zukte ma kau .i ca bo lo selfu noi dasni lo manfyta'u cu
   bajra cliva lo ricfoi (to .abu lo du'u ra selfu cu jinvi fo lo nu ra
   dasni lo manfyta'u .i va'o da'i na'e bo la'e di'u .abu ca lo po'o nu
   viska lo flira cu te cmene ra zo finpe toi) gi'e cladu darxi lo vorme
   lo degycidni .i vy karbi'o gau lo drata manfyta'u dasni selfu noi se
   flira lo cukla gi'e se kanla lo barda tai tu'a lo pipybanfi .i lo re
   selfu sei la .alis. cu sanji zo'u: lo kerfa cu pumvau gi'e cukla
   gacri pi ro lo stedu .i .abu mutce kucli lo du'u srana ma kau kei gi'e
   parkla lo milxe bartu be lo ricfoi te zu'e lo nu tinju'i

   ni'o pa mai la finpe selfu cu tolse'a fi lo cnita be lo birka fe lo
   barda xatra noi jibni ra lo ka barda .i ra dunda xy lo drata selfu gi'e
   junri tonga cusku «lu fi la noltroni'u cu fityti'i fa la noltruni'u fe
   lo nu kelcrkroke li'u» .i la pipybanfi selfu cu mintu fi lo ka junri
   tonga kei gi'e milxe stika lo valsi porsi gi'e refsku «lu fa la
   noltruni'u cu fityti'i fi la noltroni'u fe lo nu kelcrkroke li'u»

   la finpe selfu cu dunda lo xatra la pipybanfi selfu

   ni'o ba ku lo re mei cu simxu lo ka krobi'o rinsa .i lo kerfa be lo re
   mei cu xrebi'o

   ni'o la .alis. tai cmila mu'i la'e di'u ja'e lo nu bilga lo nu bajra
   xruti lo ricfoi ki'u lo nu terpa lo nu ru tirna .i ca lo nu .abu cu
   za'u re'u mipri catlu kei ge la finpe selfu ba'o cliva gi lo drata cu
   zutse lo loldi ne'a lo vorme gi'e bebna catlu fa'a lo tsani

   ni'o la .alis. cu toldarsi klama lo vorme gi'e darxi

   ni'o «lu no da do prali lo nu darxi sei la selfu cu cusku .i go'i
   ki'u re da .i pa mai mi do dunli lo ka zvati lo mo kau mlana be lo
   vorme .i re mai ne'i cupra lo tai savru ja'e lo nu no da kakne lo nu
   tirna do li'u» .i ju'o lo tolfadni savru ca'o nenri .i ru'i cmoni je
   senci .i ru'i nai barda sance tai lo nu lo palta .a lo patxu cu porpi

   ni'o «lu pe'u do'u sei la .alis. cu cusku mi nerkla ta'i ma li'u»

   ni'o «lu lo nu do darxi cu racli sei la selfu se cau lo nu jundi .abu
   kei di'a co'e va'o lo nu da'i mi do sepli lo vorme .i mu'a va'o lo nu
   da'i do nenri kei ge do darxi gi mi curmi lo nu do barkla li'u» .i sy
   catlu lo tsani ze'a lo nu tavla .i la .alis. cu jinvi lo du'u ju'o sai
   sy tolclite la'e di'u .i «lu ku'i ju'o cu'i ta na kakne lo nu rivbi
   la'e di'u sei .abu sezysku .i lo ta kanla tai jibni lo gapru be lo
   stedu .i se ju .ei ta spuda lo preti .i mi nerkla ta'i ma sei .abu
   cladu ke krefu cusku li'u»

   ni'o «lu mi zutse ti sei la selfu cu te pinka co'u lo bavlamdei li'u»

   ni'o ca ku lo vorme be lo zdani cu karbi'o .i lo barda palta cu sfubu
   lo bartu fa'a sa'e lo stedu be la selfu .i py ja'a ru'e pencu lo sy
   nazbi gi'e porpi janli lo tricu poi trixe sy

   ni'o «lu .i ja go'i co'u lo bavlamji re moi djedi li'u» di'a se cusku
   la selfu se pi'o lo mintu tonga tai lo nu da'i no da fasnu

   ni'o «lu mi nerkla ta'i ma sei la .alis. se pi'o lo lauzma tonga za'u
   re'u retsku li'u»

   ni'o «lu xu do ba'e ja'a nerkla sei la selfu cu cusku .i di'u pa moi
   lo preti li'u»

   ni'o li'a la'e di'u jetnu .i ku'i la .alis. na nelci lo nu te cusku
   di'u .i «lu .oi sei .abu bacru sezysku ro lo danlu cu darlu .i banzu
   lo nu fenkygau li'u»

   ni'o la selfu cu simlu lo ka jinvi lo du'u mapti lo nu za'u re'u te
   pinka .i «lu mi ti ba zutse sei sy cusku ru'i nai ze'a lo djedi be li
   so'i li'u»

   ni'o «lu ku'i .ei mi ma zukte sei la .alis. cu cusku li'u»

   ni'o «lu lo se djica be do sei la selfu cu cusku li'u» .i sy co'a
   siclu

   ni'o «lu .oi no da mi prali lo nu tavla ta sei la .alis. cu nalpacna
   cusku .i ta prane lo ka bebna li'u» .i .abu kargau lo vorme gi'e
   nerkla

   lo jukpa jo'u la noltroni'u jo'u la tcicymlatu jo'u lo cifnu jo'u la
   .alis.

   ni'o lo vorme cu pluta lo barda jupku'a noi culno lo danmo fe'e co'a lo
   fanmo fe'e co'u lo drata .i la noltroni'u cu zutse lo cibyseltuple
   stizu bu'u lo midju gi'e kurji lo cifnu .i lo jukpa cu korcu ga'u lo
   fagri gi'e jicla do'e lo barda patxu noi simlu lo ka culno lo stasu

   ni'o «lu ju'o lo dukse cpinytsapi cu zvati lo va stasu sei la .alis.
   noi ru'i senci cu sezysku li'u»

   ni'o ju'o lo dukse cu zvati lo vacri .i la noltroni'u ji'a sai cu ru'i
   nai senci .i lo cifnu zo'u: cy na di'i senci jo'u kakcmoni se cau lo nu
   denpa .i lo re po'o zvati be lo jupku'a poi na senci cu me lo jukpa
   jo'u lo barda mlatu noi zutse lo cpana be lo fagzda gi'e relkerlo ganra
   cisma

   ni'o «lu .e'o ko mi jungau sei la .alis. noi milxe terpa ri'a lo nu na
   birti lo du'u xu kau lo nu pa moi tavla cu clite cu cusku lo du'u lo
   do mlatu tai cisma mu'i ma kau li'u»

   ni'o «lu tu tcicymlatu sei la noltroni'u cu cusku .i la'e di'u krinu
   .i doi xarju li'u»

   ni'o lo nu ny viltce bacru lo ro moi valsi cu mukti lo nu la .alis. cu
   suksa plipe .i ku'i .abu ba zi jimpe lo du'u ny tavla lo cifnu .e nai
   .abu .i se mu'i bo virnu lo nu di'a cusku «lu mi na pu djuno lo du'u lo
   tcicymlatu cu ro roi gancisma .i je'u mi na pu djuno lo du'u lo mlatu
   cu ba'e kakne lo nu gancisma li'u»

   ni'o «lu ro mlatu cu kakne sei la noltroni'u cu cusku .i je so'e
   mlatu ca'a co'e li'u»

   ni'o «lu mi na djuno fi su'o me my poi ca'a co'e sei la .alis. cu
   litytce cusku li'u» .i .abu mutce se pluka lo nu co'a pagbu lo
   ta'arsi'u

   ni'o «lu do na djuno so'i da sei la noltroni'u cu cusku .i je la'e
   di'u fatci li'u»

   ni'o la .alis. na sai nelci lo tonga pe lo pinka gi'e jinvi lo du'u
   xamgu fa lo nu cfagau lo drata selcasnu .i lo jukpa ca lo nu .abu troci
   lo nu cuxna sy cu lebna lo patxu be lo stasu lo fagri gi'e co'a zukte
   lo nu renro ro se kuspe be jy la noltroni'u jo'u lo cifnu .i lo fagri
   tirse cu pa moi .i ba bo jersi fa lo tansi jo'u palta jo'u palne carvi
   .i la noltroni'u cu na'e jundi ca ji'a sai lo nu darxi ny .i lo cifnu
   pu ca'o tai mutce krixa ja'e lo nu nalcumki fa lo nu djuno lo du'u xu
   kau lo nundarxi cu crogau

   ni'o «lu .oi .e'o sai ko kurji lo do se tarti sei la .alis. cu terpa
   dunku plipe krixa .i .oi lo ba'e melbi nazbi be ta uu li'u» ca lo nu
   lo nalfadni barda tansi cu vofli zo'a ny gi'e na ru'e bevri ny lo sepli

   ni'o «lu va'o lo nu ro da kurji lo cuntu be da kei sei la noltroni'u
   cu rufsu cmoni cusku lo munje cu zenba lo ka carna sutra li'u»

   ni'o «lu la'e di'u ba'e na prali sei la .alis. noi mutce gleki lo nu
   ka'e jarco pi so'u lo nu .abu djuno cu cusku .i ko pensi lo nabmi poi
   la'e di'u ke'a rinka sera'a lo donri jo'u lo nicte .i ka'u lo nu lo
   terdi cu carna lo jendu cu cacra li revo li'u»

   ni'o «lu lo nu catra zo'u: sei la noltroni'u cu cusku ko vimcu lo
   stedu tu li'u»

   ni'o la .alis. cu xanka catlu lo jukpa te zu'e lo nu zgana lo du'u xu
   kau jy zukte fi lo nu tinbe .i ku'i lo jukpa cu jicla lo stasu gi'e
   simlu lo ka na jundi .i se ki'u bo .abu di'a cusku «lu cacra li revo
   pe'i ji li pa re pei .i mi .y li'u»

   ni'o «lu .oi ko mi na fanza sei la noltroni'u cu cusku .i mi na ka'e
   renvi lo namcu li'u» .i ca bo ny co'a za'u re'u kurji lo cifnu gi'e
   sanga lo sipselsa'a simsa cy gi'e vlile desygau cy ca lo fanmo be ro
   vlali'i

   ko rufsu tavla lo do panzi
   .i ko py senci sfasa

   .i lo nu po'o py do fanza
   cu ia te zukte krasi

   KREFU

   (to lo jukpa lo cifnu cu kansa toi)

   ua ua ua

   ni'o la noltroni'u ca lo nu sanga lo re moi be lo vlagri cu ca'o vlile
   renro lo cifnu lo gapru jo'u lo cnita .i lo se kecti cmalu cu tai krixa
   ja'e lo nu la .alis. cu ja'a ru'e tirna lo valsi

   mi junri tavla lo mi panzi
   .i mi py senci sfasa

   .i li'a py se pluka banzu
   .i cpinytsapi stasu

   KREFU

   ua ua ua

   ni'o «lu ju'i do'u .e'a do ti kurji sei la noltroni'u ca lo nu renro
   lo cifnu la .alis. cu cusku .i .ei mi mi bredygau lo nu kansa la
   noltruni'u lo nu kelcrkroke li'u» .i ny sutra cliva lo kumfa .i lo
   jukpa cu renro lo tansi ny ca lo nu ny barkla .i ku'i ja'a ru'e fliba
   lo nu darxi

   ni'o la .alis. cu milxe nandu kavbu lo cifnu ki'u lo nu cizra seltai ke
   cmalu danlu gi'e tengau lo birka jo'u lo tuple fo ro da .i «lu tai lo
   mumbircurnu sei la .alis. cu pensku li'u» .i lo cmalu uu cu
   zbisnava'u tai lo jacfebmatra ca lo nu .abu kavbu .i cy za'o sezyplo
   jo'u sezytolplo .i se ki'u bo ze'a lo pa moi mentu be li ji'i re .abu
   ja'a ru'e kakne lo nu jgari

   ni'o .abu zi ba lo nu facki lo du'u ma kau drani tadji lo nu kurji (to
   no'u lo nu tongau cy ja'e lo jgena gi'e tagji jgari lo cy pritu kerlo
   jo'u lo cy zunle jamfu ja'e lo nu rivbi lo nu cy sezytolplo toi) cu
   bevri cy lo bartu vacri .i «lu da va'o lo nu mi na lebna lo vi cifnu
   sei la .alis. cu pensi cu ba catra cy za lo djedi be li ji'i re .i xu
   na zekri fa lo nu cliva cy li'u» .i .abu cladu cusku lo ro moi valsi .i
   lo cmalu cu spuda cmoni (to cy pu co'u senci toi) .i «lu ko na cmoni
   sei la .alis. cu cusku .i na sai drani tadji lo nu cusku li'u»

   ni'o lo cifnu cu za'u re'u cmoni .i la .alis. cu xanka mutce catlu lo
   flira be cy te zu'e lo nu facki lo du'u cy mo kau .i ju'o cy se nazbi
   lo gapselfa'a noi lo xajyzbi cu zmadu lo re'azbi lo ka ke'a simsa ce'u
   .i ji'a lo kanla be cy ca'o binxo lo mutce cmalu lo cifnu kanla .i to'u
   la .alis. na sai nelci lo jvinu be lo dacti .i «lu ku'i ju'o cu'i ti
   kakcmo po'o sei .abu pensi li'u» .i .abu cu za'u re'u catlu lo cy
   kanla te zu'e lo nu facki lo du'u xu kau lo dirgo ba'o se klaku

   ni'o na co'e .i no dirgo ba'o se klaku .i «lu ga nai do binxo lo xarju
   doi dirba sei la .alis. cu junri cusku gi .o'i mi do co'u srana li'u»
   .i lo se kecti cmalu za'u re'u kakcmo (to go'i gi'a xajycmo .i na cumki
   fa lo nu jdice toi) .i lo re mei di'a co'e ze'a lo smaji

   ni'o la .alis. co'a pensi sezysku «lu .ei mi zukte mo sera'a lo vi
   danlu ca lo nu mi tolcliva lo zdani li'u» ca lo nu cy cu za'u re'u
   cmoni se kai lo ka tai vlile ja'e lo nu .abu xalni milxe catlu lo cy
   flira .i ca ku na senpi .i cy zmadu na je nai mleca lo xarju .i .abu
   jinvi lo du'u fenki mutce fa lo nu za'o bevri cy

   la .alis. cu bevri lo xarju cifnu

   ni'o ki'u ku .abu punji lo danlu lo loldi gi'e co'a mutce tolxanka lo
   nu viska lo nu dy smaji bajra fa'a ne'i lo ricfoi .i «lu lo cifnu va'o
   lo nu banro sei .abu sezysku cu tolmelbi mutce verba .i ku'i pe'i tu
   ca'a melbi xarju li'u» .i .abu co'a pensi lo drata verba noi ke'a slabu
   .abu gi'e se xamgu da'i lo nu ke'a xarju .i .abu sezysku «lu .au djuno
   lo du'u ma kau drani tadji lo nu galfi da li'u» ca lo nu .abu milxe se
   spaji lo nu viska la tcicymlatu noi zutse lo jimca be lo tricu va lo
   mitre be li su'o

   la .alis. cu tavla la tcicymlatu la .alis. cu tavla la tcicymlatu

   ni'o la mlatu cu cisma po'o ca lo nu viska la .alis. .i my simlu lo ka
   xendo sei .abu pensi .i ku'i my se jgalu lo clani mutce gi'e se denci
   lo so'i sai mei .i se ki'u bo .abu jinvi lo du'u .ei sinma my .i «lu
   doi tcicymlatu li'u» .i .abu toldarsi co'asku ki'u lo nu na sai djuno
   lo du'u xu kau my nelci lo cmene .i ku'i my ganze'a cisma po'o .i «lu
   ua ta ca se pluka sei la .alis. cu pensi li'u» .i .abu di'a cusku «lu
   .e'o ko mi jungau lo du'u .ei mi klama zo'e ti ma kau li'u»

   ni'o «lu la'e di'u jalge lo du'u do djica lo nu klama ma kau sei la
   mlatu cu cusku li'u»

   ni'o «lu na'e mutce vajni mi fa lo nu klama ma kau kei sei la .alis.
   cu cusku li'u»

   ni'o «lu va'o la'e di'u na vajni fa lo nu do klama fo ma kau sei la
   mlatu cu cusku li'u»

   ni'o «lu va'o lo nu mi ca'a klama ba'e da sei la .alis. cu ciksi
   jmina li'u»

   ni'o «lu ua ju'o do ca'a co'e sei la mlatu cu cusku va'o lo nu do
   cadzu ze'a lo banzu li'u»

   ni'o la .alis. cu jinvi lo du'u la'e di'u na ka'e te darlu .i se ki'u
   bo .abu troci tu'a lo drata preti .i «lu lo mo prenu cu xabju lo vi
   sruri li'u»

   ni'o «lu vu fa'a tu sei la mlatu cu pritu xance desku cusku cu xabju
   la mapypre .i vu fa'a tu sei drata xance desku cu xabju la cibmasti
   cicyractu .i ko vitke lo se nelci be do .i ro lo re da fenki li'u»

   ni'o «lu ku'i mi na djica lo nu jbini lo fenki sei la .alis. cu te
   pinka li'u»

   ni'o «lu .o'o do na ka'e rivbi sei la mlatu cu cusku .i bu'u ti ro
   ma'a fenki .i mi fenki .i do fenki li'u»

   ni'o «lu do jinvi lo du'u mi fenki kei fo ma li'u»

   ni'o «lu ju'o do co'e sei la mlatu cu cusku .i ja do na ba'o klama ti
   li'u»

   ni'o la .alis. na sai jinvi lo du'u la'e di'u cu je'urja'o .i ku'i di'a
   cusku «lu do jinvi lo du'u do fenki kei fo ma li'u»

   ni'o «lu pa mai sei la mlatu cu cusku lo gerku na fenki .i ie pei
   li'u»

   ni'o «lu ie ru'e sei la .alis. cu cusku li'u»

   ni'o «lu ka'u sei la mlatu cu di'a cusku lo gerku cu fe'ucmo ca lo nu
   fengu kei gi'e rebla deskygau ca lo nu gleki .i zu'u nai ba'e mi
   fe'ucmo ca lo nu gleki kei gi'e rebla deskygau ca lo nu fengu .i se
   ni'i bo mi fenki li'u»

   ni'o «lu mi te cmene fi zo latcmo .e nai zo fe'ucmo sei la .alis. cu
   cusku li'u»

   ni'o «lu ko te cmene fi lo do se nelci sei la mlatu cu cusku .i xu do
   kansa la noltruni'u lo nu kelcrkroke ca lo cabdei li'u»

   ni'o «lu mi mutce lo ka nelci la'e di'u sei la .alis. cu cusku .i
   ku'i mi za'o na te friti li'u»

   ni'o «lu do mi ba bu'u viska sei la mlatu cu cusku li'u» .i my canci

   ni'o la .alis. na mutce se spaji la'e di'u ki'u lo nu .abu ca'o co'a se
   tcaci lo nu lo cizra cu fasnu .i la mlatu ca lo nu .abu catlu lo pu se
   zvati be my cu za'u re'u tolcanci

   ni'o «lu ta'o lo cifnu cu mo sei la mlatu cu cusku .i mi na ru'e
   tolmo'i lo nu te preti li'u»

   ni'o «lu ba'o binxo lo xarju sei la .alis. tai lo da'i nu my fadni
   xruti cu lauble cusku li'u»

   ni'o «lu mi pu jinvi lo du'u go'i sei la mlatu cu cusku li'u» .i za'u
   re'u canci

   ni'o la .alis. ze'i denpa gi'e xadba pacna lo nu za'u re'u viska my .i
   ku'i my na tolcanci .i baku .abu za lo mentu be li ji'i re cu di'a
   cadzu fa'a lo se cusku se xabju be la cibmasti cicyractu .i «lu mi pu
   viska lo mapypre sei .abu sezysku .i la cibmasti cicyractu cu mutce
   zmadu fi lo ka cinri .i la'a cu'i cycy ki'u lo nu ca mumymasti cu na
   tcetce fenki .i do'a na tai fenki du'i lo nu ja'a no'a ca lo cibmasti
   li'u» .i .abu ca lo nu cusku di'u cu fa'a ga'u catlu .i la mlatu cu
   za'u re'u zvati gi'e zutse lo jimca be lo tricu

   ni'o «lu pau do cusku zo xarju ji zo narju sei la mlatu cu cusku
   li'u»

   ni'o «lu mi pu cusku zo xarju sei la .alis. cu spuda .i .au do na
   za'o suksa canci je tolcanci .i do gasnu lo nu mutce lo ka se cfipu
   li'u»

   ni'o «lu vi'o sei la mlatu cu cusku li'u» .i ca ku my masno mutce
   canci co'a lo fanmo be lo rebla co'u lo nu cisma noi ze'a renvi ba lo
   nu lo drata pagbu ba'o canci

   la tcicymlatu cu canci ja'e lo nu cisma

   ni'o «lu ue mi so'i roi viska lo mlatu pe se cau lo nu cisma sei la
   .alis. cu pensi .i ku'i ua lo nu cisma pe se cau lo mlatu .i traji lo
   ka cizra kei lo se viska be mi bei ze'a lo nu mi jmive li'u»

   ni'o .abu ze'u nai klama pu lo nu viska lo zdani be la cibmasti
   cicyractu .i .abu jinvi lo du'u drani zdani kei fo lo du'u ge lo
   damtu'u cu tarmi lo kerlo gi lo drudi cu se gacri lo skapi .i lo zdani
   cu tai barda ja'e lo nu .abu na nelci lo nu jbikla pu lo nu ge citka pi
   so'u lo zunle spisa be lo gumri gi gasnu lo nu .abu banro lo mitre be
   li ji'i pi mu .i se va'o ji'a sai bo .abu milxe toldarsi cadzu fa'a zy
   gi'e sezysku «lu ru'a cycy ca'a tcetce fenki .i .au nai ru'e mi se ba'i
   pu klama lo nu viska la mapypre li'u»

ni'o ni'o ze mo'o

fenki tcati bo kansi'u

   ni'o lo jubme cu bredi ni'a lo tricu ca'u lo zdani .i la cibmasti
   cicyractu jo'u la mapypre cu pinxe lo tcati .i la sipsmacu cu zutse
   jbini lo re mei gi'e carmi sipna .i lo re mei cu pilno sy lo nu kicne
   kei gi'e vregau lo bircidni sy gi'e simxu lo ka tavla ga'u lo sy stedu
   .i «lu mutce tolkufra fa la sipsmacu sei la .alis. cu pensi .i ku'i
   pe'i sy va'o lo nu sipna cu na se vajni li'u»

   ni'o lo jubme cu barda .i ku'i lo ci mei cu tagji jmaji lo kojna be jy
   .i «lu canlu no mei .i canlu no mei sei lo re mei ca lo nu viska lo nu
   la .alis. cu klama cu krixa li'u» .i «lu canlu ba'e za'u rau mei sei
   la .alis. cu fengu cusku li'u» .i .abu tsebi'o lo barda birstizu bu'u
   lo fanmo be lo jubme

   ni'o «lu .e'e ko cpacu lo vanju sei la cibmasti cicyractu cu zanru
   cusku li'u»

   ni'o la .alis. cu catlu pi ro lo jubme .i ku'i no na'e tcati jy cpana
   .i «lu mi na viska lo vanju sei .abu piksku li'u»

   ni'o «lu no vanju cu zvati sei la cibmasti cicyractu cu cusku li'u»

   ni'o «lu .o'o nai va'o la'e di'u do na clite lo nu friti sei la .alis.
   cu fengu cusku li'u»

   ni'o «lu do na clite lo nu tsebi'o se cau lo nu se zvacpe sei la
   cibmasti cicyractu cu cusku li'u»

   ni'o «lu mi na pu djuno lo du'u lo jubme cu me ba'e do moi sei la
   .alis. cu cusku .i jy bredi tu'a lo za'u sai ci mei li'u»

   ni'o «lu lo do kerfa cu nitcu lo nu se katna sei la mapypre cu cusku
   li'u» .i my pu ze'u mutce kucli catlu la .alis. gi'e ca pa re'u tavla

   ni'o «lu .ei do cilre fi lo nu na cusku lo prenu pinka sei la .alis.
   cu junri cusku .i mutce tolclite li'u»

   ni'o la mapypre cu kargau lo kanla ja'e lo nu mutce ganra kei ca lo nu
   tirna di'u .i ku'i my cusku «lu lo korvo lo ciska jubme cu simsa ma
   li'u» po'o

   ni'o «lu ui mi ze'a ba se zdile sei la .alis. cu pensi .i mi gleki lo
   nu co'a retsku lo zdifanza nabmi .i mi jinvi lo du'u mi ka'e smadi la'e
   di'u sei .abu bacru jmina li'u»

   ni'o «lu xu do skudji lo du'u do jinvi lo du'u do ka'e facki lo danfu
   be di'u sei la cibmasti cicyractu cu cusku li'u»

   ni'o «lu go'i sai sei la .alis. cu cusku li'u»

   ni'o «lu .ei do cusku lo do se skudji sei la cibmasti cicyractu di'a
   cusku li'u»

   ni'o «lu mi go'i sei la .alis. cu sutra spuda .i .y ju'o ru'e .y do'a
   nai mi skudji lo mi se cusku .i ka'u la'e di'u mintu li'u»

   ni'o «lu na mintu sei la mapypre cu cusku .i do du'i ka'e cusku lo se
   du'u «lu mi viska lo mi se citka li'u» mintu «lu mi citka lo mi se
   viska li'u» li'u»

   ni'o «lu do du'i ka'e cusku sei la cibmasti cicyractu cu jmina lo se
   du'u «lu mi nelci lo mi se cpacu li'u» mintu «lu mi cpacu lo mi se
   nelci li'u» li'u»

   ni'o «lu do du'i ka'e cusku sei la sipsmacu noi simlu lo ka sipna
   tavla cu jmina lo se du'u «lu mi vasxu ze'a lo nu sipna li'u» mintu
   «lu mi sipna ze'a lo nu vasxu li'u»

   ni'o «lu ja'a mintu sera'a do sei la mapypre cu cusku li'u» .i ca bo
   lo nu casnu cu ve denpa .i lo kansi'u cu smaji zutse ze'a lo mentu ca'o
   lo nu la .alis. cu pensi pi ro da poi .abu morji ke'a lo korvo .a lo
   ciska jubme zi'e noi na mutce

   fenki tcati bo kansi'u

   ni'o la mapypre cu pa moi lo co'u smaji

   ni'o «lu lo xo moi be lo masti djedi cu detri sei my fa'a la .alis. cu
   cusku li'u» .i my lo junla ba'o cpacu lo daski gi'e ca'o xanka catlu
   gi'e di'i nai desygau gi'e jbipu'i lo my kerlo

   ni'o la .alis. ze'i pensi gi'e cusku «lu lo vo moi li'u»

   ni'o «lu .oi ri'e srera la'u lo djedi be li re sei la mapypre cu
   cusku .i mi do pu jungau lo du'u lo matne na mapti lo minji sei my
   jmina li'u» .i my fengu catlu la cibmasti cicyractu

   ni'o «lu ra ba'e xagrai lo matne sei la cibmasti cicyractu cu cumla
   spuda li'u»

   ni'o «lu go'i .i ku'i la'a lo ji'a nanba spisa cu nerbi'o sei la
   mapypre cu fegmli pante .i .ei do ra na pu setca se pi'o lo nanba
   dakfu li'u»

   ni'o la cibmasti cicyractu lo junla cu jgari gi'e tolgei catlu gi'e
   jirgau lo kabri tcati gi'e re re'u catlu .i ku'i cycy na kakne lo nu
   pensi lo se cusku poi xagmau lo pa moi pinka no'u «lu ga'i cu'i ra ba'e
   xagrai lo matne li'u»

   ni'o la .alis. pu ca'o kucli catlu ga'u lo cycy janco .i «lu .a'u xajmi
   junla sei .abu te pinka .i ue jy sinxa lo du'u lo xo kau moi be lo
   masti djedi cu detri .e nai ku'i lo du'u ma kau tcika li'u»

   ni'o «lu .ei ki'u ma ja'a go'i sei la mapypre cu cusku .i xu lo ba'e
   do junla cu sinxa lo du'u lo xo kau moi nanca cu detri li'u»

   ni'o «lu li'a na go'i sei la .alis. cu mutce sutra spuda .i ku'i la'e
   di'u se krinu lo nu ze'u stali fa lo nanca be li pa li'u»

   ni'o «lu mintu sa'e lo me ba'e mi moi sei la mapypre cu cusku li'u»

   ni'o la .alis. cu cinmo lo ka mutce se cfipu .i lo pinka be fi la
   mapypre cu simlu lo ka no da smuni ke'a kei gi'e ku'i ja'a lojbo .i «lu
   mi na mulno jimpe sei .abu se rai lo ka clite cu cusku li'u»

   ni'o «lu la sipsmacu za'u re'u sipna sei la mapypre cu cusku li'u» .i
   my falcru pi so'u lo glare tcati lo sy nazbi

   ni'o la sipsmacu cu tolsurla desygau lo stedu gi'e cusku se cau lo nu
   kargau lo kanla kei «lu li'a li'a .i di'u sai pu'o pinka fi mi li'u»

   ni'o «lu xu do ba'o smadi tu'a lo zdifanza nabmi sei la mapypre fi la
   .alis. cu cusku li'u»

   ni'o «lu na go'i .i mi te jinga sei la .alis. cu spuda .i ma danfu
   li'u»

   ni'o «lu mi na te sidbo la'e di'u lo cmarai ji'a sai sei la mapypre cu
   cusku li'u»

   ni'o «lu mi go'i sei la cibmasti cicyractu cu cusku li'u»

   ni'o la .alis. cu tatpi patyva'u .i «lu pe'i do ka'e se prali lo temci
   sei .abu cusku ta'i lo xagmau be lo nu xaksu ty ta'i lo nu preti fa
   lo zdifanza nabmi poi na se danfu li'u»

   ni'o «lu do va'o lo nu se slabu la temci du'i lo nu mi no'a sei la
   mapypre cu cusku cu na pilno zo lo lo nu cmene ty .i zo la mapti li'u»

   ni'o «lu mi na jimpe lo du'u do skudji ma kau sei la .alis. cu cusku
   li'u»

   ni'o «lu li'a do na go'i sei la mapypre cu stedu muvgau tolsi'a cusku
   .i la'a do no roi tavla ji'a sai la temci li'u»

   ni'o «lu ie ru'e sei la .alis. cu kajde spuda .i ku'i ju'o .ei mi
   darxi do'e lo temci ca lo nu mi cilre lo nu se zgike li'u»

   ni'o «lu ua la'e di'u ve ciksi sei la mapypre cu cusku .i ty na nelci
   lo nu darxi .i ty va'o lo nu se pendo do cu gasnu so'a se nelci be do
   ri'i lo junla .i mu'a da'i li so ca tcika lo nu co'a tadni .i lo nu do
   ja'a ru'e stidi fi ty cu banzu lo nu lo junla mo'u ze'i cukli'u .i uo
   li pa ci pi'e ci no ca tcika lo nu citka li'u» (to «lu .au go'i sei la
   cibmasti cicyractu cu lauble sezysku li'u» toi)

   ni'o «lu la'e di'u da'i banli ju'o sei la .alis. cu pensi cusku .i
   ku'i va'o ku mi na xagji li'u»

   ni'o «lu ie ru'e go'i ca lo cfari sei la mapypre cu cusku .i ku'i
   .e'e li pa ci pi'e ci no za'o tcika ze'u lo do se djica li'u»

   ni'o «lu xu la'e di'u tadji lo nu ba'e do zukte sei la .alis. cu
   retsku li'u»

   ni'o la mapypre cu tolgei desygau lo stedu .i «lu na go'i sei my
   spuda .i mi'a da'arsi'u ca lo pu zi cibmasti .i ba zi bo ba'e tu fenki
   binxo za'a dai sei my lo tcati smuci lo nu farja'o la cibmasti
   cicyractu cu pilno .i fasnu ca lo banli ke zgike se tigni be la
   noltruni'u pe lo risna .i mi bilga lo nu sanga di'e

   .i gu'irgu'i doi volratcu
   .i .u'e .a'u do ma klatcu

   .i .a'u xu lo selsanga do slabu li'u»

   ni'o «lu mi pu tirna lo simsa sei la .alis. cu cusku li'u»

   la mapypre cu cusku

   ni'o «lu di'a co'e sei la mapypre di'a cusku di'e

   .i do munje gapru vofli
   tcatypalne simsa trofli

   .i gu'irgu'i

   li'u»

   ni'o ca ku la sipsmacu cu desyzu'e gi'e co'a sanga ca lo nu sipna «lu
   gu'irgu'i gu'irgu'i li'u» gi'e ze'u za'o co'e ja'e lo nu sarcu fa lo nu
   tunta sy kei lo nu stigau sy

   ni'o «lu no'i mi pu zi ba'o mulgau lo pa moi pempau sei la mapypre cu
   cusku ca lo nu la noltruni'u cu zunti gi'e krixa «lu ta catra lo temci
   .i ko lo stedu ta vimcu li'u» li'u»

   ni'o «lu .oi selte'a cilce sei la .alis. cu ki'asku li'u»

   ni'o «lu co'a la'e di'u sei la mapypre di'a tolgei cusku ty zukte no
   se cpedu be mi .i ca ze'e ru'i tcika fa li xa li'u»

   ni'o lo carmi sidbo cu se pensi la .alis. .i «lu ua xu la'e di'u krinu
   lo nu so'i ue tcati dacti cu zvati sei .abu retsku li'u»

   ni'o «lu ja'a go'i sei la mapypre cu va'urpante cusku .i ru'i tcika
   lo tcati sanmi .i mi'a no roi kakne lo nu lumci lo dacti ca lo jbini
   li'u»

   ni'o «lu ja'o ru'a do za'o muvdu fo lo cukla sei la .alis. cu cusku
   li'u»

   ni'o «lu go'i sa'e sei la mapypre cu cusku ca lo nu so'o lo dacti
   mo'u se xaksu li'u»

   ni'o «lu ku'i ma fasnu ca lo nu do xruti lo cfari sei la .alis. cu
   retsku darsi li'u»

   ni'o «lu .e'u mi'o galfi lo se casnu sei la cibmasti cicyractu cu
   zunti je sipfru .i mi ti tatpi .i mi sarji lo nu da lisri zo'e lo
   citno ninmu mi'a li'u»

   ni'o «lu .u'u no da mi slabu sei la .alis. noi xanka lo se stidi cu
   cusku li'u»

   ni'o «lu va'o la'e di'u la sipsmacu ba co'e sei lo re mei cu krixa .i
   ko cikybi'o doi sipsmacu li'u» .i lo re mei cu tunta sy lo re mlana ca
   lo mintu .i la sipsmacu cu masno kargau lo kanla .i «lu mi na pu sipna
   sei se pi'o lo rufsu je ruble voksa sy cusku .i mi pu tirna ro valsi
   poi do doi ci mei ca'o cusku li'u»

   ni'o «lu ko te lisri fo mi'a sei la cibmasti cicyractu cu cusku li'u»

   ni'o «lu .e'o go'i pe'u sei la .alis. cu cpesku li'u»

   ni'o «lu ji'a ko sutra sei la mapypre cu jmina .i se va'o nai bo do
   ba sipna pu lo nu mulno li'u»

   ni'o «lu pu zu vu ku lo ci cmalu mensi zo'u: sei la sipsmacu cu mutce
   sutra tolsisti zo .elsis. fa'u zo .lesis. fa'u zo .tilis. cu cmene .i
   my xabju lo loldi be lo jintyke'a li'u»

   ni'o «lu ma my cidja sei la .alis. noi ro roi se cinri lo du'u citka
   je pinxe ma kau cu cusku li'u»

   ni'o «lu lo satyjisra my cidja sei la sipsmacu ba lo nu pensi ze'a lo
   mentu be li ji'i re cu cusku li'u»

   ni'o «lu ka'u na ka'e go'i sei la .alis. cu xendo te pinka .i va'o
   da'i ku my bilma li'u»

   ni'o «lu ja'a go'i sei la sipsmacu cu cusku .i ba'e mutce lo ka bilma
   li'u»

   ni'o la .alis. cu troci lo nu se xanri lo nu lo tai tolfadni ke jmive
   tadji cu simsa ma kau .i ku'i dukse lo ka cfipu .abu .i se ki'u bo .abu
   di'a cusku «lu .i ku'i ki'u ma my xabju lo loldi be lo jintyke'a li'u»

   ni'o «lu ko za'u re'u pinxe lo tcati sei la cibmasti cicyractu fi la
   .alis. cu mutce junri cusku li'u»

   ni'o «lu mi no roi pu pinxe sei la .alis. cu cnicro spuda .i se ni'i
   bo mi na ka'e za'u re'u go'i li'u»

   ni'o «lu do skudji lo du'u do na ka'e ba'e me'i re'u pinxe sei la
   mapypre cu cusku .i frili fa lo nu za'u no re'u go'i li'u»

   ni'o «lu no da cpedu lo ba'e do se jinvi sei la .alis. cu cusku li'u»

   ni'o «lu ma cusku lo prenu pinka ca ku sei la mapypre cu jinga reisku
   li'u»

   ni'o la .alis. na kakne lo nu spuda la'e di'u .i se ki'u bo .abu selfu
   vo'a lo nu cpacu lo tcati jo'u lo nanba joi matne kei gi'e ba bo re
   re'u te preti fo la sipsmacu fi «lu ki'u ma my xabju lo loldi be lo
   jintyke'a li'u»

   ni'o la sipsmacu za'u re'u pensi ze'a lo mentu be li ji'i re gi'e ba bo
   cusku «lu jy satyjisra jintyke'a li'u»

   ni'o «lu .o'o nai no go'i cu zasti sei la .alis. co'a fengu cusku
   li'u» .i ku'i la mapypre jo'u la cibmasti cicyractu cu bacru zoi sance
   c c sance .i la sipsmacu cu pante te pinka fi «lu .e'e do se'a dai
   mulgau lo lisri va'o lo nu do na ka'e clite li'u»

   ni'o «lu na go'i .i .e'o do ja'a di'a go'i sei la .alis. cu mutce
   cumla cusku .i mi na ba za'u re'u zunti .i .i'a cumki fa lo nu lo ba'e
   pa go'a cu zasti li'u»

   ni'o «lu zasti ju'o sei la sipsmacu cu se si'arxai fengu cusku li'u»
   .i ku'i sy nalpro fi lo nu di'a co'e .i «lu lo bi'u nai ci cmalu mensi
   noi ca'o crebi'o lo nu te pixra li'u»

   ni'o «lu pixra ma my sei la .alis. noi ca'o tolmorji lo se nupre cu
   cusku li'u»

   ni'o «lu lo satyjisra sei ca ku la sipsmacu se cau lo nu pensi cu
   cusku li'u»

   ni'o «lu mi djica lo jinsa kabri sei la mapypre cu zunti .i .e'u ro
   mi'o muvdu lo lamji stuzi li'u»

   ni'o my muvdu ca lo nu cusku .i la sipsmacu my jersi .i la cibmasti
   cicyractu cu muvdu lo pu se zvati be la sipsmacu .i la .alis. noi banzu
   naldjica cu basti la cibmasti cicyractu lo ka ce'u zvati ma kau .i la
   mapypre po'o cu se prali da lo nuncenba .i la .alis. cu se tolprali lo
   mutce ki'u lo nu la cibmasti cicyractu pu zi falcru lo ladru botpi lo
   cycy palta

   ni'o la .alis. na djica lo nu za'u re'u cnixai la sipsmacu gi'e se ki'u
   bo kajde ke tolsti cusku «lu mi na jimpe .i my cpacu lo satyjisra ma
   li'u»

   ni'o «lu ka'u ka'e cpacu lo djacu lo djacu jintyke'a sei la mapypre cu
   cusku .i si'a li'a ka'e cpacu lo satyjisra lo satyjisra jintyke'a vau
   ie pei doi bebna li'u»

   ni'o «lu ku'i my ba'e nenri lo jintyke'a sei la .alis. fi la sipsmacu
   cu cusku co naljundi be lo ro moi pinka li'u»

   ni'o «lu li'a go'i sei la sipsmacu cu cusku .i nenri lo jintyke'a
   li'u»

   ni'o lo danfu tai mutce cfipu la .alis. uu ja'e lo nu curmi lo nu la
   sipsmacu ca'o co'e ze'a lo nu .abu na zunti

   ni'o «lu my ca'o crebi'o lo nu te pixra sei la sipsmacu di'a co'e
   li'u» .i sy sipfru gi'e mosra lo kanla ki'u lo nu co'a sipydji .i «lu
   my te pixra so'i klesi be lo dacti .i ro da poi zo my pa moi lo cmene
   be ke'a lerfu li'u»

   ni'o «lu ki'u ma zo my sei la .alis. cu cusku li'u»

   ni'o «lu ki'u ma na ku da'i sei la cibmasti cicyractu cu cusku li'u»

   ni'o la .alis. cu smaji

   ni'o la sipsmacu ba'o ga'orgau lo kanla ca la'e di'u gi'e ca'o co'a
   sipna .i ku'i sy ca lo nu se tunta la mapypre cu za'u re'u cikybi'o
   gi'e cmalu krixa gi'e di'a cusku «lu li'o ro da poi zo my pa moi lo
   cmene be ke'a lerfu .i mu'a lo mirli terkavbu .e lo mluni .e lo
   mojrango .e lo mutce .i ka'u da ka'e mutce .i xu do su'o roi viska lo
   pixra be lo mutce li'u»

   ni'o «lu je'u ua ru'e sei la .alis. cu mutce se cfipu cusku .i pe'i
   na go'i li'u»

   ni'o «lu .ei va'o la'e di'u do na tavla sei la mapypre cu cusku li'u»

   ni'o lo di'u se tolclite cu zmadu lo sarji selka'e be la .alis. .i .abu
   selrigni gi'e sa'irbi'o gi'e to'o cadzu .i la sipsmacu cu zi sipybi'o
   .i no lo re drata cu jundi lo nu .abu cliva .i .abu ji'i re roi trixe
   catlu fau lo nu xadba pacna lo du'u lo re mei cu xrucpe .abu .i lo re
   mei ca lo nu ro moi se viska .abu cu troci lo nu setca la sipsmacu lo
   tcati patxu

   la mapypre jo'u la cicyractu cU setca la sipsmacu lo tcati patxu

   ni'o «lu ta'o nai .ai mi no roi za'u re'u klama ba'e tu sei la .alis.
   ca lo nu pluta sisku pa'o lo ricfoi cu cusku .i traji lo kambebna lo
   tcati kansi'u poi mi pagbu ca lo nu mi jmive li'u»

   ni'o .abu ca lo nu cusku di'u cu co'a sanji lo nu pa lo tricu cu ve
   vorme lo ty nenri .i «lu cizra sei .abu pensi .i ku'i ro da cizra ca
   lo cabdei .i pe'i .ai mi ca zi nerkla li'u» .i .abu nerkla

   ni'o .abu cu za'u re'u zvati lo clani kumfa gi'e jibni lo cmalu ke
   blaci jubme

   ni'o «lu .e'e mi xagmau snada ca lo ca krefu sei .abu sezysku li'u»
   .i pa mai .abu jgari lo cmalu ke solji ckiku gi'e telcaugau lo vorme be
   lo purdi .i re mai .abu co'a citka lo gumri noi pu punji lo spisa be
   ke'a lo daski ku'o co'u lo nu .abu centre li ji'i ci no .i ci mai .abu
   cadzu pa'o lo cmalu vorlu'a .i ba'e ro mai uo .abu zvati lo melbi purdi
   gi'e jbini lo carmi ke xrula zdani .e lo lenku milxe je'erjinto

ni'o ni'o bi mo'o

me la noltruni'u moi kelcrkroke bo foldi

   ni'o lo barda ke rozgu tricu cu jibni lo vorme be lo purdi .i lo rozgu
   poi xrula ty cu blabi .i ku'i ci purdykurji cu ca'o punji lo xunre
   cinta ry .i la .alis. cu pensi jinvi lo du'u mutce cizra kei gi'e
   jbize'a te zu'e lo nu catlu .i .abu ca lo nu ba'o klama cu tirna lo nu
   pa lo purdykurji cu cusku «lu .o'i doi .mum. ko na renro lo cinta mi
   li'u»

   ni'o «lu .oi mi pu na ka'e rivbi sei la .mum. cu cusku .i la .zel. pu
   catke lo mi bircidni li'u»

   ni'o ca la'e di'u la .zel. cu galcatlu gi'e cusku «lu .e'e doi .mum. ko
   ro roi fuzgau lo drata li'u»

   ni'o «lu .ei ba'e do na tavla sei la .mum. cu cusku .i ti'e la
   noltruni'u cu xusra ca lo purlamdei lo du'u .ei vimcu lo stedu do li'u»

   ni'o «lu ma krinu sei lo tavla pa moi cu cusku li'u»

   ni'o «lu la'e di'u ba'e do na cuntu doi .rel. sei la .zel. cu cusku
   li'u»

   ni'o «lu ba'e ja'a go'i sei la .mum. cu cusku .i .ai mi ta jungau .i
   krinu fa lo nu sabji lo tujli genja .e nai ba'i bo lo sluni lo jukpa
   li'u»

   ni'o la .zel. cu bikre'o lo burcu lo cnita gi'e co'a cusku «lu ua ve
   rai lo ro toldra li'u» .i ca bo lo zy kanla cu cunso se farna la .alis.
   noi sanli gi'e catlu lo purdykurji .i zy ze'i sezydicra .i lo drata
   ji'a cu catlu lo trixe .i lo ro mei cu dizlo krobi'o

   la .rel. jo'u la .mum. jo'u la .zel. cu punji lo cinta lo rozgu

   ni'o «lu .e'o do mi jungau sei la .alis. cu toldarsi milxe cusku lo
   du'u ki'u ma kau do punji lo cinta lo va rozgu li'u»

   ni'o la .mum. .e la .zel. cu cusku no da gi'e catlu la .rel. .i la
   .rel. co'a kandi voksa cusku «lu je'u sa'u doi citni'u ti ba'e xunre
   .ei rozgu tricu .i mi'a pu srera lo nu sombo lo blabi .i ro mi'a va'o
   lo nu la noltruni'u cu facki la'e di'u cu ba katna te vimcu lo stedu .i
   to'u sa'u doi citni'u mi'a zukte lo mi'a xagrai pu lo nu ny klama li'u»
   .i ca ku la .mum. noi pu ca'o xanka catlu lo purdi cu krixa «lu la
   noltruni'u .i la noltruni'u li'u» .i lo ci purdykurji cu sezre'o ja'e
   lo nu lo flira cu cpana lo loldi .i sance so'i nu stapa .i la .alis. cu
   catlu lo sruri gi'e djica lo nu viska la noltruni'u

   ni'o klama pa moi fa lo pa no sonci noi bevri lo xacyga'a .i sy mintu
   lo purdykurji lo ka ma kau tarmi ce'u .i clani kurfa gi'e plita gi'e se
   kojna lo xance jo'u lo jamfu .i jersi fa lo pa no nolkansa noi ricfu se
   jadni lo tabjme gi'e re mei cadzu du'i tu'a lo sonci .i jersi fa lo
   noltru panzi noi pa no mei .i lo cmalu dirba cu gleki plipe klama co
   xance jgari re mei .i ro lo panzi cu se jadni lo risna .i jersi fa lo
   vitke .i so'e ri noltrunau ja noltruni'u .i la .alis. cu sajbi'o la
   blabi ractu noi jbini vy .i ry sutra je xanka tavla gi'e cisma frati ro
   se cusku gi'e zo'a klama se cau lo nu sanji .abu .i jersi fa la nolse'u
   pe lo risna zi'e noi bevri lo noltrunau mapku se pi'o lo zirxu'e
   ranbu'u kicne .i fanmo lo banli dzupoi fa ba'e fu'e LA NOLTRUNAU JO'U
   LA NOLTRUNI'U VU'O PE LO RISNA fu'o

   ni'o la .alis. cu senpi lo du'u xu kau .ei cnita flira vreta tai tu'a
   lo ci purdykurji .i ku'i .abu na morji lo du'u ti'e la'e di'u dzupoi
   javni .i «lu ji'a ma ma prali lo dzupoi sei .abu pensi va'o lo nu .ei
   ro da cnita flira vreta ja'e lo nu na ka'e viska dy li'u» .i se ki'u bo
   .abu sanli lo se zvati gi'e denpa

   ni'o ro da ca lo nu lo dzupoi cu crane la .alis. cu sisti gi'e catlu
   .abu .i la noltruni'u cu junri cusku «lu ti mo li'u» .i ny di'u cusku
   la nolse'u pe lo risna zi'e noi spuda fi lo po'o nu krobi'o je cisma

   ni'o «lu doi bebna sei la noltruni'u cu sutydji cusku li'u» .i fa'a
   la .alis. ny di'a cusku «lu ma do cmene doi verba li'u»

   ni'o «lu zo .alis. mi cmene doi banli nobli sei la .alis. cu clite
   mutce cusku li'u» .i ku'i .abu jmina sezysku «lu ua ta bakfu lo karda
   ga'i .i .ei mi ta na terpa li'u»

   ni'o «lu ba'e ti mo li'u» se cusku la noltruni'u noi farja'o lo ci
   purdykurji noi vreta ru'u lo rozgu tricu .i ny ca lo nu py cnita flira
   vreta kei ki'u lo nu lo trixe morna cu mintu lo me ro drata moi cu na
   ka'e djuno lo du'u py purdykurji ji kau sonci ji kau nolkansa ji kau
   panzi be ny ci mei

   ni'o «lu .a'u cu'i sei la .alis. noi se spaji lo nu darsi cu cusku .i
   na cuntu ba'e mi li'u»

   ni'o la noltruni'u cu binxo lo zirxu'e ri'a lo nu fengu .i ny ba lo nu
   catlu .abu ze'i lo mokca tai tu'a lo cilce danlu cu krixa «lu ko lo
   stedu ta vimcu .i ko - li'u»

   «lu ko lo stedu ta vimcu li'u»

   ni'o «lu nonselsmu sei la .alis. cu cladu je birti cusku li'u» .i la
   noltruni'u cu smaji

   ni'o la noltrunau cu punji lo xance lo birka be la noltruni'u gi'e
   toldarsi cusku «lu ko pensi doi dirba lo nu ta verba po'o li'u»

   ni'o la noltruni'u cu carna to'o la noltrunau gi'e cusku «lu ko ta
   fa'ergau li'u» la nolse'u

   ni'o la nolse'u cu kurji mutce fa'ergau se pi'o lo jamfu

   ni'o «lu ko sanli sei la noltruni'u cu cpina je cladu voksa cusku
   li'u» .i lo ci purdykurji ze'i sa'irbi'o gi'e co'a korcu rinsa la
   noltrunau .e la noltruni'u .e lo noltru panzi .e ro lo drata

   ni'o «lu ko ta sisti sei la noltruni'u cu krixa .i do mi tolylaxygau
   li'u» .i fa'a lo rozgu tricu ny di'a cusku «lu do ma ca'o vi zukte
   li'u»

   ni'o «lu doi banli nobli sei la .rel. ca lo nu cpanygau lo cidni lo
   loldi cu cumla mutce tonga cusku .i mi'a troci .y li'u»

   ni'o «lu je'e li'a sei la noltruni'u noi pu ca'o lanli lo rozgu cu
   cusku .i ko lo stedu ta vimcu li'u» .i lo dzupoi cu di'a muvdu .i ci
   lo sonci cu stali mu'i lo nu selmi'ecatra lo se malfu'a purdykurji noi
   bajra fa'a la .alis. mu'i lo nu se marbi

   ni'o «lu do lo stedu na ba te vimcu sei la .alis. cu cusku li'u» .i
   .abu cu punji py lo barda ke xrula patxu noi vi zvati .i lo ci sonci cu
   sruri klama je sisku ze'a lo mentu be li ji'i re gi'e ba bo smaji jersi
   lo drata

   ni'o «lu xu lo stedu ba'o se vimcu sei la noltruni'u cu krixa li'u»

   ni'o «lu lo stedu ba'o canci doi banli nobli sei lo sonci cu spuda
   krixa li'u»

   ni'o «lu .i'e sei la noltruni'u cu krixa .i xu do kelcrkroke li'u»

   ni'o lo sonci cu smaji gi'e catlu la .alis. ki'u lo nu li'a di'u preti
   fo .abu

   ni'o «lu go'i sei la .alis. cu krixa li'u»

   ni'o «lu ja'o .e'e sei la noltruni'u cu camki'a li'u» .i la .alis. cu
   jorne lo dzupoi gi'e kucli lo du'u ma kau ba fasnu

   ni'o «lu .y melbi .i .y melbi donri sei lo mutce toldarsi se voksa
   ne'a .abu cusku li'u» .i .abu ca'o cadzu ne'a la blabi ractu noi ze'i
   catlu lo .abu flira

   ni'o «lu mutce sei la .alis. cu cusku .i la noltroni'u ma zvati li'u»

   ni'o «lu .o'i .o'i sei la ractu cu lauble je sutra tonga cusku li'u»
   .i ry xanka catlu ga'u lo janco ca lo nu tavla kei gi'e sezgalgau co
   cpana lo jmadegji gi'e jbigau lo moklu lo .abu kerlo gi'e lauble cusku
   «lu ri ba se selmi'ecatra li'u»

   ni'o «lu ma krinu sei la .alis. cu cusku li'u»

   ni'o «lu xu do pu cusku «lu mi kecti li'u» sei la ractu cu retsku
   li'u»

   ni'o «lu na go'i sei la .alis. cu cusku .i mi na sai kecti .i mi pu
   cusku «lu ma krinu li'u» li'u»

   ni'o «lu ny darxi lo kerlo be la noltruni'u sei la ractu co'a cusku
   li'u» .i la .alis. cu cmila krixa .i «lu .o'i sei la ractu cu terpa
   tonga laurblesku .i la noltruni'u do ba tirna .i no'i ny pu lerci
   klama .i la noltruni'u cu cusku - li'u»

   ni'o «lu ko zvati lo me do moi sei la noltruni'u cu lidvru voksa
   cusku li'u» .i lo prenu co'a bajra fa'a ro da gi'e jalsi'u .i ku'i
   bredi zi lo mentu be li ji'i re .i lo nu kelci cu cfari .i la .alis. cu
   jinvi lo du'u no roi lo nunji'e pu viska lo tai kelcrkroke foldi .i
   tolku'o jo'u skuro .i lo bolci cu jmive jesymabru .i lo mruli cu jmive
   fagycpi .i lo sonci cu krosa'ibi'o fi lo xance jo'u lo jamfu ja'e lo nu
   bargu

   la .alis. cu troci lo nu kelcrkroke se pi'o lo fagycpi jo'u lo
   jesymabru

   ni'o lo ralju be lo nandu be la .alis. ca lo cfari cu nu jitro lo
   fagycpi .i .abu snada lo nu kufra banzu punji lo fy xadni noi lo tuple
   cu dandu ku'o lo cnita be lo .abu birka .i ku'i ta'e ku fy ca lo nu ge
   lo cnebo mo'u sirji gi .abu bredi lo nu darxi lo jesymabru lo fy stedu
   cu torni gi'e catlu fa'a lo .abu flira gi'e se cfipu frumu ja'e lo nu
   .abu na ka'e rivbi lo nu spoja cmila .i ca lo nu .abu ba'o punji lo fy
   stedu lo dizlo gi'e pu'o za'u re'u co'a co'e cu xajmi mutce fa lo nu
   facki lo du'u lo jesymabru pu nalbolbi'o gi'e ca'o klama lo darno .i
   ji'a ta'e ku lo tolku'o .a lo skuro cu zunti ca lo nu .abu djica lo nu
   benji lo jesymabru .i la .alis. ki'u lo nu lo korcu sonci ro roi
   sa'irbi'o gi'e dzukla lo drata pagbu be lo foldi cu jivbi'o lo du'u lo
   nunkei ja'a mutce lo ka nandu

   ni'o ro lo kelci cu kelci ca lo mintu gi'e na denpa lo kelka'u be ky
   gi'e ru'i dausnu gi'e damba fi lo jesymabru .i ba zi ku la noltruni'u
   cu fengu cinmo gi'e ca'o marxa cadzu gi'e krixa «lu ko lo stedu ta
   vimcu li'u» .a «lu ko lo stedu tu vimcu li'u» ji'i pa roi ro mentu

   ni'o la .alis. co'a cinmo lo ka tolkufra .i .i'a .abu za'o na damba la
   noltruni'u gi'e ku'i djuno lo du'u ka'e ba zi fasnu .i «lu va'o la'e
   di'u sei .abu pensi mi mo .i bu'u nelci lo nu vimcu lo stedu lo prenu
   .i manci mutce fa lo nu da stali lo ka jmive li'u»

   ni'o .abu sisku lo tadji be lo nu zi'erbi'o kei gi'e pensi lo du'u xu
   kau ka'e cliva se cau lo nu se viska .i ca bo .abu co'a sanji lo cizra
   tolcanci be lo vacri .i ty cfipu .abu ca lo cfari .i ku'i .abu ba lo nu
   catlu ty ze'a lo mentu be li ji'i re cu facki lo du'u ty nu cisma kei
   gi'e sezysku «lu ua la tcicymlatu .i ca ku mi da ka'e tavla li'u»

   ni'o «lu do mo sei la mlatu ca lo nu lo ni moklu cu banzu lo nu tavla
   cu cusku li'u»

   ni'o la .alis. cu denpa lo nu lo kanla cu tolcanci .i ba bo .abu
   tu'ifru .i «lu na prali fi lo nu tavla ta kei sei .abu pensi pu lo nu
   zvati fa lo kerlo .a do'a nai su'o ri li'u»

   ni'o za lo drata mentu lo stedu cu mo'u tolcanci .i la .alis. cu
   toljgari lo fagycpi gi'e co'a te lisri lo nunkei gi'e cinmo lo ka gleki
   lo nu da .abu tirna .i la mlatu cu simlu lo ka jinvi lo du'u pi rau ri
   ca se viska .i no drata pagbu be my cu tolcanci

   ni'o «lu mi na jinvi lo du'u tu ca'o stace kelci sei la .alis. co'a
   pante tonga cusku .i ro tu da'arta'a ja'e lo nu na ka'e tirna lo nu
   tavla .i tu simlu lo ka na steci javni fi ce'u .i ja do'a nai no da
   va'o lo nu de ja'a javni cu jundi de .i do na se xanri lo du'u tai ma
   kau cfipu fa lo du'u ro lo dacti cu jmive .i mu'a lo bargu poi .ei mi
   ca pagre cu co'a cadzu lo drata fanmo be lo foldi .i mi pu'o kroke lo
   jesymabru pe la noltruni'u .i je ku'i ue jy to'o bajra ca lo nu viska
   lo nu lo me mi moi cu jbikla li'u»

   ni'o «lu xu do nelci la noltruni'u sei la mlatu cu lauble voksa cusku
   li'u»

   ni'o «lu na sai go'i sei la .alis. cu cusku .i ny mutce .y li'u» .i
   ca ku .abu sanji lo nu la noltruni'u cu jibni trixe .abu gi'e tirna .i
   se ki'u bo di'a cusku «lu lo ka lakne fa lo nu ce'u jinga .i se ki'u bo
   na vamji lo temci fa lo nu mo'u kelci li'u»

   ni'o la noltruni'u cu cisma gi'e pagre

   ni'o «lu do ma tavla sei la noltrunau cu cusku li'u» .i ny klama la
   .alis. gi'e mutce se cinri catlu lo stedu be la mlatu

   ni'o «lu ta mi pendo .i ta tcicymlatu sei la .alis. cu cusku .i .e'a
   pei mi do ta pengau li'u»

   ni'o «lu mi na sai nelci lo nu ta simlu ma kau sei la noltrunau cu
   cusku .i ku'i .e'a ta cinba lo mi xance va'o lo nu pluka ta li'u»

   ni'o «lu mi zmanei lo nu na go'i sei la mlatu cu te pinka li'u»

   ni'o «lu ko na tolsi'a sei la noltrunau cu cusku .i ko mi na catlu
   tai ta li'u» .i ny klama lo trixe be la .alis. ca lo nu tavla

   ni'o «lu lo mlatu ka'e catlu lo noltrunau sei la .alis. cu cusku .i
   mi pu tcidu di'u lo cukta .i ku'i mi na morji lo du'u cy mo kau li'u»

   ni'o «lu .ei ta se vimcu sei la noltrunau cu jdice cusku li'u» .i ny
   cusku fi la noltruni'u noi ca jibni pagre ku'o fi «lu .au doi dirba do
   da vicygau lo vi mlatu li'u»

   ni'o la noltruni'u cu cikre ta'i pa da ro nabmi noi barda ja cmalu .i
   «lu ko lo stedu ta vimcu sei ny se cau lo nu fa'a catlu cu cusku
   li'u»

   ni'o ba'e mi klagau lo selmi'ecatra sei la noltrunau cu sutydji cusku
   li'u» .i ny sutra klama

   ni'o la .alis. cu jdice lo du'u xruti gi'e viska lo nu lo nunkelci cu
   mo kau .i ca bo .abu tirna lo darno voksa be la noltruni'u noi cinmo
   krixa .i .abu ba'o tirna lo nu ny minde lo nu ci kelci cu se catra ki'u
   lo nu ky na kelci ca lo kelka'u be ky .i .abu na'e nelci lo jvinu be lo
   cuntu ki'u lo nu lo nunkelci cu mutce lo ka cfipu kei ja'e lo nu .abu
   no roi djuno lo du'u xu kau ca .ei kelci .i se ki'u bo .abu co'a sisku
   lo .abu jesymabru

   ni'o lo jesymabru ca'o damba lo drata jesymabru .i la .alis. cu jinvi
   lo du'u la'e di'u xautce lo nu kroke lo se drata lo drata .i lo po'o
   nabmi cu nu lo .abu fagycpi ba'o klama lo drata fanmo be lo purdi gi'e
   bu'u fliba troci ga'a la .alis. lo nu volkla lo tricu

   ni'o ca lo nu .abu lo fagycpi ba'o kavbu gi'e xrugau kei ge lo nundamba
   cu mulno gi lo re jesymabru na se viska .i «lu ku'i na vajni mutce sei
   la .alis. cu pensi .i ro lo dargu cu canci lo vi mlana be lo foldi
   li'u» .i .abu punji fy lo cnita be lo .abu birka ja'e lo nu na ka'e
   za'u re'u cliva kei gi'e xruti lo nu jmina tavla lo pendo

   ni'o .abu ca lo nu ba'o xruti tu'a la tcicymlatu cu se spaji lo nu
   facki lo du'u lo prenu so'i mei ba'o jmaji lo sruri be ty .i da'arsi'u
   fa lo selmi'ecatra jo'u la noltrunau jo'u la noltruni'u vu'o noi ro
   ke'a cu tavla ca lo mintu ca lo nu ro drata cu smaji mutce gi'e
   tolkufra simlu

   ni'o la .alis. ca lo nu tolcliva cu te cpedu lo nu jdice lo cuntu kei
   ro lo ci mei .i ku'i .abu ki'u lo nu ro ri tavla ca lo mintu cu mutce
   lo ka se nandu lo nu jimpe lo du'u ma kau se cusku

   lo selmi'ecatra cu snuda'a la noltrunau lo nu katna vimcu lo stedu be
   la tcicymlatu

   ni'o lo seldau be lo selmi'ecatra zo'u: na ka'e katna vimcu lo stedu se
   cau lo nu da poi xadni zo'u: ka'e katna vimcu lo stedu da .i sy no roi
   pu zukte lo simsa .i .ai na co'a go'i ca lo sy ca nunjmive pagbu

   ni'o lo seldau be la noltrunau zo'u: ro da poi ke'a se stedu zo'u: da
   ka'e se sedycaugau .i .ei na cusku lo nonselsmu

   ni'o lo seldau be la noltruni'u zo'u: ga da se zukte sera'a lo cuntu zi
   lo mleca be lo temci pi no si'e gi ny ba minde fi lo nu ro de se catra
   (to lo ro moi pinka cu rinka lo nu pi ro lo kansi'u cu simlu lo ka
   mutce lo ka junri je xanka toi)

   ni'o la .alis. na ka'e pensi lo nu cusku na'e bo «lu ta se ponse la
   noltroni'u .i .e'u preti ta ko ba'e ny li'u»

   ni'o «lu ny pinfu sei la noltruni'u fi lo selmi'ecatra cu cusku .i ko
   ny ti klagau li'u» .i lo selmi'ecatra cu klama tai tu'a lo danti

   ni'o lo stedu be la mlatu co'a kadze'a ca lo nu sy cliva kei gi'e ba'o
   mu'o canci ca lo nu sy xruti co kansa la noltroni'u .i se ki'u bo la
   noltrunau .e lo selmi'ecatra cu cilce bajra gi'e sisku my ca lo nu lo
   drata cu di'a kelci

ni'o ni'o so mo'o

lisri fi la jitfa cakyrespa

   ni'o «lu do na ka'e pensi lo nu se la'u ma kau mi gleki lo nu mi do
   za'u re'u viska doi dirba slabu sei la noltroni'u cu cusku li'u» .i
   ny xendo tagygau lo ny birka lo me la .alis. moi .i ny jo'u .abu
   kansi'u lo nu cadzu cliva

   ni'o la .alis. cu mutce gleki lo nu zgana lo nu ny pluka tarti .i .abu
   pensi lo du'u ju'o cu'i lo cpinytsapi cu rinka lo nu ny cilce ca lo nu
   .abu penmi ny lo jupku'a

   ni'o «lu ca lo nu ba'e mi noltroni'u kei sei .abu (to se pi'o nai ku'i
   lo pacna mutce tonga toi) sezysku no sai cpinytsapi ba zvati lo mi
   jupku'a .i lo stasu cu xamgu se cau ku .i cumki fa lo nu ro roi ku lo
   cpinytsapi cu rinka lo nu lo prenu cu cpina tarti sei .abu mutce se
   pluka be lo nu facki lo cnino javni .i lo sarvanju cu rinka lo nu py
   slari tarti .i lo spatrkamomili cu rinka lo nu py kurki tarti .i .y .i
   lo bavmi sakta .e lo simsa cu rinka lo nu lo verba cu titla tarti .i
   .au lo prenu cu djuno la'e ba'e di'u ja'e lo nu py na mobdu'a ra li'u»

   ni'o ca ku .abu nalmo'i fi la noltroni'u gi'e milxe se spaji ca lo nu
   tirna lo ny voksa noi jibni lo .abu kerlo .i «lu do da pensi doi dirba
   .i la'e di'u rinka lo nu do tolmo'i lo nu .ei tavla .i mi na ka'e ca
   cusku lo se du'u la'e di'u ma kau madni'i .i ku'i mi ba zi morji li'u»

   ni'o «lu ju'o cu'i madni'i no da sei la .alis. cu darsi te pinka
   li'u»

   ni'o «lu .e'i doi verba sei la noltroni'u cu cusku ro da de madni'i
   .i sarcu fa lo nu facki li'u» .i ny la'irze'a la .alis. ca lo nu tavla

   ni'o la .alis. na mutce nelci lo nu tai jibni ny ge pa mai ki'u lo nu
   la noltroni'u cu mutce lo ka tolmelbi gi re mai ki'u lo nu ny satci ke
   galtu mapti lo nu vregau lo firji'o lo .abu janco .i se tolkufra kinli
   firji'o .i ku'i .abu na nelci lo nu tolclite .i se ki'u bo .abu renvi
   se rai lo ka se kakne

   ni'o «lu lo nunkei ca'o xagze'a sei .abu se ta'i lo nu stogau lo
   nunsnu cu cusku li'u»

   ni'o «lu ie go'i sei la noltroni'u cu cusku .i la'e di'u madni'i la'e
   «lu .u'e nu prami .i lo nu prami cu rinka lo nu lo munje cu carna li'u»
   li'u»

   ni'o «lu ti'e rinka sei la .alis. cu lauble cusku fa lo nu ro da
   jundi lo cuntu be da li'u»

   ni'o «lu .i'a .a'u nai mintu fi lo ka smuni sei la noltroni'u noi
   ca'ergau lo kinli je cmalu firji'o lo janco be la .alis. cu cusku .i
   la'e di'u madni'i la'e «lu ko kurji lo smuni .i se va'o bo lo sance cu
   kurji vo'a li'u» li'u»

   ni'o «lu ua ti nelci lo nu facki lo du'u ro da ma kau madni'i sei la
   .alis. cu pensi li'u»

   ni'o «lu ju'o do pensi sezretsku lo se du'u ma kau krinu lo nu mi na
   srupunji lo mi birka lo do xadmidju sei ba lo nundenpa la noltroni'u
   cu cusku .i krinu fa lo nu mi na'e lacri lo do fagycpi lo nu tarti .i
   .e'u pei mi troci lo nu cipra li'u»

   ni'o «lu cumki fa lo nu fy batci sei la .alis. noi na sai xankydji lo
   nu troci lo nu cipra cu spuda li'u»

   ni'o «lu je'u sai sei la noltroni'u cu cusku ge lo fagycpi gi lo
   sansrmustardo cu batci .i la'e di'u madni'i la'e «lu lo cipni poi
   pimdu'i ckaji cu ro roi jmaji li'u» li'u»

   ni'o «lu ku'i lo sansrmustardo na cipni sei la .alis. cu te pinka
   li'u»

   ni'o «lu drani ue cu'i sei la noltroni'u cu cusku .i .i'o lo nu do
   cusku cu klina lo nu jimpe li'u»

   la .alis. cu jgari lo fagycpi gi'e tavla la noltroni'u

   ni'o «lu sy kunra ba'e pe'i sei la .alis. cu cusku li'u»

   ni'o «lu li'a go'i sei la noltroni'u noi simlu lo ka bredi lo nu tugni
   la .alis. ro da cu cusku .i lo barda ke sansrmustardo terkunra vi
   jibni .i la'e di'u madni'i la'e «lu lo nu lo me mi moi cu zenba cu
   panra lo nu lo me do moi cu jdika li'u» li'u»

   ni'o «lu ua ka'u sei la .alis. noi na jundi lo ro moi pinka cu krisku
   .i sy stagi .i sy lo ka go'i cu na simlu gi'e ku'i ja'a ckaji li'u»

   ni'o «lu mi do ja'a sai tugni sei la noltroni'u cu cusku .i la'e di'u
   madni'i la'e «lu ko ckaji lo se simlu be do li'u» .i va'i sa'u «lu ko
   no roi se xanri lo nu do na ckaji na'e bo da poi do simlu fi lo drata
   fe lo ka de poi do ca'a ja nu'o ckaji ke'a na drata di poi do simlu
   ke'a lo drata lo drata li'u» li'u»

   ni'o «lu pe'i mi ka'e xagmau jimpe la'e di'u sei la .alis. cu clite
   mutce cusku va'o lo nu ciska .i ku'i mi na ka'e jimpe ca lo nu do
   cusku li'u»

   ni'o «lu di'u no va'e ci'u lo mi ka'e se cusku be va'o lo nu mi cuxna
   sei la noltroni'u cu se pluka tonga spuda li'u»

   ni'o «lu .e'o ko ko na raktu lo nu cusku se pi'o lo clamau sei la
   .alis. cu cusku li'u»

   ni'o «lu .o'a na raktu sei la noltroni'u cu cusku .i mi dunda ro ca
   ba'o se cusku be mi do li'u»

   ni'o «lu tolkargu seldunda sei la .alis. cu pensi .i mi gleki lo nu
   na ta'e tai dunda ca lo jbedetri te salci li'u» .i ku'i .abu na darsi
   lo nu cladu cusku

   ni'o «lu xu za'u re'u pensi sei la noltroni'u ca lo nu za'u re'u
   ca'ergau lo kinli je cmalu firji'o cu te preti li'u»

   ni'o «lu mi zifre lo nu pensi sei la .alis. noi co'a xanka cu kinli
   cusku li'u»

   ni'o «lu du'i lo nu zifre sei la noltroni'u cu cusku fa lo xarju lo
   nu vofli .i la'e di'u madni'i .y li'u»

   ni'o ca ku la .alis. cu mutce se spaji lo nu lo voksa be la noltroni'u
   cu canci ca ji'a sai lo midju be lo ny se nelrai valsi no'u zo madni'i
   .i lo birka poi jorne lo .abu birka cu co'a desku .i la .alis. cu catlu
   .i la noltruni'u cu ca'u sanli .i ny se polje se birka gi'e lindi
   vilti'a simsa frumu

   ni'o «lu xamgu donri doi nolba'i sei la noltroni'u co'a cmato'a je
   ruble voksa cusku li'u»

   ni'o «lu .o'i pa'e sei la noltruni'u ca lo nu darxi lo loldi lo jamfu
   cu krixa do .a lo stedu be do cu .ei se vimcu .i go'i ze'i pi mu lo no
   temci .i ko cuxna li'u»

   ni'o la noltroni'u cu cuxna gi'e zi ba'o cliva

   ni'o «lu .e'u mi'o di'a kelci sei la noltruni'u fi la .alis. cu cusku
   li'u» .i la .alis. cu dukse lo ka terpa kei gi'e cusku no valsi gi'e
   ku'i masno jersi ny fa'a lo kelcrkroke foldi

   ni'o lo nu surla bu'u lo ctino cu prali lo drata vitke lo nu la
   noltruni'u cu nalzvati .i ku'i vy ca lo nu viska ny cu zi sutra lo nu
   xruti lo nu kelci .i la noltruni'u cu te pinka fi lo po'o du'u lo mokca
   nunlerci cu se jdima lo vy nunjmive

   ni'o ze'a pi ro lo nunkei la noltruni'u no roi de'a damba lo drata
   kelci gi'e no roi de'a krixa «lu ko lo stedu ta vimcu li'u» .a «lu ko
   lo stedu tu vimcu li'u» .i lo se dapma be ny cu se pifygau lo sonci noi
   li'a de'a bargu .i ba za lo cacra be li ji'i pi mu ge no bargu cu zvati
   gi ro lo kelci po'u na'e bo la noltrunau .a la noltruni'u .a la .alis.
   cu pinfu gi'e se dapma fi lo nu se selmi'ecatra .i ba bo la noltruni'u
   cu tatpi cliva gi'e cusku fi la .alis. fe «lu xu do pu viska la jitfa
   cakyrespa li'u»

   ni'o «lu na go'i sei la .alis. cu cusku .i mi na djuno ji'a sai lo
   du'u ma kau jitfa cakyrespa li'u»

   ni'o «lu te zbasu lo jitfa cakyrespa bo stasu sei la noltruni'u cu
   cusku li'u»

   ni'o «lu mi pu no roi ga viska cy gi se tavla fi cy sei la .alis. cu
   cusku li'u»

   ni'o «lu .e'e mi'o klama sei la noltruni'u cu cusku .i ba lisri cy ri
   do li'u»

   ni'o la .alis. ca lo nu cliva cadzu cu tirna lo nu la noltrunau cu
   lauble voksa cusku fi lo zvati fe «lu ca'e ro do se fraxu li'u» .i «lu
   ri'e la'e ba'e di'u xamgu sei .abu sezysku .i .abu pu cinmo lo nu
   tolgei lo nu la noltruni'u cu minde xo kau nuncatra

   la cpicinfo cu sipna

   ni'o ba zi ku penmi la cpicinfo noi sipna mutce vreta lo se solgu'i (to
   .e'u ko va'o lo nu na djuno lo du'u ma kau cpicinfo cu catlu lo pixra
   toi) .i «lu ko sanli doi lazni sei la noltruni'u cu cusku .i ko
   klagau lo vi citno ninmu lo nu viska la jitfa cakyrespa gi'e tirna lo
   cy lisri .i .ei mi xruti gi'e jitro so'o nuncatra noi mi pu minde li'u»
   .i ny cadzu cliva la .alis. noi stali la cpicinfo .i la .alis. na mutce
   lo ka nelci lo jvinu be lo vi danlu .i ku'i .abu pensi lo du'u se snura
   dunli fa lo nu stali cy kei lo nu jersi lo cilce noltruni'u .i se ki'u
   bo .abu denpa

   ni'o la cpicinfo cu tsebi'o gi'e mosra lo kanla gi'e ba bo catlu la
   noltruni'u co'u lo nu ny na ka'e se viska kei gi'e ba bo cmila .i «lu
   zdile sei la cpicinfo cu cusku se'i se'i nai li'u»

   ni'o «lu ba'e ma zdile sei la .alis. cu cusku li'u»

   ni'o «lu ue ba'e tu sei la cpicinfo cu cusku .i ro da tu xanri .i
   ju'o no roi selmi'ecatra da .i .ei klama li'u»

   ni'o «lu ro da bu'u cusku zo .ei sei la .alis. ca lo nu masno jersi cy
   cu pensi .i mi pu tai se minde no roi lo mi nunji'e li'u»

   ni'o lo re mei pu lo nu ve'u klama cu viska la jitfa cakyrespa noi zu
   badri je nonkansa zutse lo cmalu ke rokci ctebi .i la .alis. ca lo nu
   jbize'a cu tirna lo nu jycy vruva'u tai lo nu mutce badri .i .abu carmi
   lo ka kecti jycy .i «lu tu ma badri sei .abu fi la cpicinfo cu retsku
   li'u» .i la cpicinfo cu spuda se pi'o lo valsi poi jibni mintu lo pu
   valsi ku'o «lu ro da tu xanri .i ju'o tu node badri .i .ei klama li'u»

   ni'o lo re mei cu klama la jitfa cakyrespa noi catlu se pi'o lo barda
   je selkakclu kanla gi'e ku'i cusku no da

   ni'o «lu lo vi citno ninmu zo'u: sei la cpicinfo cu cusku ti djica lo
   nu djuno fi lo do lisri .i go'i li'u»

   ni'o «lu mi ta ly tavla sei la jitfa cakyrespa cu condi je kunti tonga
   cusku .i .e'u lo re do tsebi'o gi'e nai cusku lo valsi pu lo nu mi
   mo'u co'e li'u»

   ni'o lo re mei cu tsebi'o .i no da tavla ze'a lo mentu be li so'o .i la
   .alis. cu pensi «lu mi na jimpe lo du'u ta ka'e mo'u co'e ta'i ma kau
   va'o lo nu ta na co'a co'e li'u» gi'e ku'i tolxanka denpa

   ni'o «lu pu ku sei la jitfa cakyrespa cu condi vruva'u cusku mi jetnu
   cakyrespa li'u»

   la jitfa cakyrespa jo'u la cpicinfo cu sanga fi la .alis.

   ni'o lo di'u valsi cu se jersi lo nu ze'u smaji noi zunti ke'a fa po'o
   lo ru'i nai me zo xyjyckryrx se krixa be la cpicinfo be'o .e lo ru'i
   tilju nunvruva'u be la jitfa cakyrespa .i la .alis. pu'o sa'irbi'o je
   cusku «lu ki'e doi prenu mi do ckire lo do cinri lisri li'u» gi'e ku'i
   na ka'e rivbi lo nu pensi lo du'u .ei da ji'a jersi .i se ki'u bo .abu
   smaji zutse gi'e cusku no da

   ni'o «lu ca lo nu mi'a cmalu sei la jitfa cakyrespa noi ca surla zenba
   gi'e ku'i ru'i nai za'o milxe vruva'u cu di'a cusku mi'a ve ckule lo
   xamsi .i lo ralju cu junri je tolcitno cakyrespa gi'e se cmene «lu
   ractu cafmi'a li'u» mi'a li'u»

   ni'o «lu ki'u ma do'o te cmene ra «lu ractu cafmi'a li'u» va'o lo nu ra
   ge nai ractu gi nai cafmi'a sei la .alis. cu te preti li'u»

   ni'o «lu mi'a te cmene ra «lu ractu cafmi'a li'u» ki'u lo nu ra ctuca
   mi'a sei la jitfa cakyrespa cu fengu cusku .i je'u do bebna mutce
   li'u»

   ni'o «lu .ei do ckeji lo nu cusku lo tai sampu preti sei la cpicinfo
   cu jmina cusku li'u» .i ba bo lo re mei cu smaji zutse gi'e catlu la
   .alis. uu noi cinmo lo nu bredi lo nu se tunlo lo terdi .i ba zu bo la
   cpicinfo cu cusku fi la jitfa cakyrespa fe «lu .e'e doi slabu ko na
   co'e ze'a pi ro lo donri li'u» .i jycy di'a cusku di'e

   ni'o «lu ke'u mi'a te ckule lo xamsi .i ju do la'e di'u na krici li'u»

   ni'o «lu mi no roi cusku lo se du'u mi na krici sei la .alis. cu
   zunti li'u»

   ni'o «lu do ja'a go'i sei la jitfa cakyrespa cu cusku li'u»

   ni'o «lu ko ri'urgau lo tance sei la cpicinfo pu lo nu la .alis. ka'e
   za'u re'u tavla cu jmina cusku li'u» .i la jitfa cakyrespa cu di'a
   co'e

   ni'o «lu mi'a cilre fu lo xagrai .i je'u mi'a zvati lo ckule ca ro
   donri li'u»

   ni'o «lu mi ji'a zvati lo donri ckule sei la .alis. cu cusku .i .ei
   do na tai jgira li'u»

   ni'o «lu xu do se ctuca fo lo seljmina tercli sei la jitfa cakyrespa
   cu xanka milxe retsku li'u»

   ni'o «lu go'i sei la .alis. cu cusku .i mi'a cilre fi lo fasybau .e
   lo zgike li'u»

   ni'o «lu xu go'i fi lo nu lumci sei la cakyrespa cu cusku li'u»

   ni'o «lu li'a na go'i sei la .alis. cu fengu cusku li'u»

   ni'o «lu ua lo me do moi na mutce lo ka xamgu ckule sei la jitfa
   cakyrespa cu surbi'o mutce tonga cusku .i lo dejnoi be fi lo me mi'a
   moi cu se fanmo «lu lo fasybau .e lo zgike ba'e .e lo nu lumci cu
   seljmina li'u» li'u»

   ni'o «lu do na mutce lo ka nitcu ly sei la .alis. cu cusku va'o lo nu
   xabju lo xamsi loldi li'u»

   ni'o «lu mi na kakne lo nu pleji sei la jitfa cakyrespa cu vruva'u
   cusku .i mi cilre lo fadni po'o li'u»

   ni'o «lu ri mo sei la .alis. cu retsku li'u»

   ni'o «lu li'a pa mai nu ctidu'e gi'e ci'iska sei la jitfa cakyrespa cu
   spuda .i re mai lo vo pagbu be lo nacycmaci be'o no'u lo nu jmina'e .e
   lo nu vimcu'a .e lo nu pilji'e .e lo nu fende'a li'u»

   ni'o «lu mi na jimpe fi zo jmina'e sei la .alis. cu cusku darsi .i
   ki'a li'u»

   ni'o la cpicinfo cu spaji lafti lo re xance .i «lu ue pau nai xu na
   jimpe fi zo jmina'e sei cy ki'asku .i ru'a je'u pei do jimpe fi zo
   natfe li'u»

   ni'o «lu go'i sei la .alis. cu senpi cusku .i lo du'u da de natfe cu
   se smuni lo du'u da .o nai de ka'e jetnu li'u»

   ni'o «lu ja'o sei la cpicinfo di'a cusku do natfe jimpe .i do ja'a
   bebna va'o lo nu do na jimpe natfe jimpe li'u»

   ni'o la .alis. na darsi lo nu za'u re'u te preti la'e di'u .i .abu fa'a
   la jitfa cakyrespa cu cusku «lu do cilre fi ma ji'a li'u»

   ni'o «lu lo cridyske sei la jitfa cakyrespa noi kancu lo seltadni se
   pi'o lo limna'i cu cusku .i lo cridyske no'u lo prutce jo'u lo cabna
   ge'u .e lo xasyske .i ji'a lo nu pixra'i zo'u: lo pixra'i ctuca cu
   tolci'o sincyfi'e noi zvati pa roi ro jeftu .i ba'e ra ctuca fo lo nu
   pixra'i gi'e grasu'u cintai finti li'u»

   ni'o «lu .a'u la'e di'u mo sei la .alis. cu cusku li'u»

   ni'o «lu ba'e mi na ka'e jarco sei la jitfa cakyrespa cu cusku .i mi
   dukse lo ka tinsa .i ji'a la cpicinfo no roi cilre li'u»

   ni'o «lu claxu lo temci sei la cpicinfo cu cusku .i mi zvati lo
   dzeklu ctuca .i ri tolci'o cakyjukni .i ba'e ri go'i li'u»

   ni'o «lu mi ri no roi zvati sei la jitfa cakyrespa cu vruva'u cusku
   .i ri ctuca fo ti'e lo clacmo jo'u lo geisto li'u»

   ni'o «lu go'i .i go'i sei la cpicinfo noi ji'a vruva'u cu cusku li'u»
   .i lo re danlu cu gairgau lo vo'a xance lo vo'a flira

   ni'o «lu pau do cilre ca ro donri ze'a lo cacra be li xo sei la .alis.
   noi djica lo nu sutra galfi lo selsnu cu cusku li'u»

   ni'o «lu ze'a lo cacra be li pa re ca lo pa moi donri .e lo re moi
   donri sei la jitfa cakyrespa cu cusku .i li so ca lo ci moi .e lo vo
   moi .i li xa ca lo mu moi .e lo xa moi .i si'a li'o li'u»

   ni'o «lu cinri selpla sei la .alis. cu ki'asku li'u»

   ni'o «lu la'e di'u krinu lo nu zo cilre cu cmene .i jdika lo ka temci
   kei lo cacra be li ba'e ci ca ro djedi be li ba'e re li'u»

   ni'o lo sidbo cu mutce cnino la .alis. .i .abu ze'a pensi pu lo nu te
   pinka fi «lu ja'o je'u pei ca lo so moi donri .e lo pa no moi donri cu
   zifre li'u»

   ni'o «lu je'u li'a go'i sei la jitfa cakyrespa cu cusku li'u»

   ni'o «lu mo ca lo pa pa moi donri sei la .alis. di'a kucli cusku
   li'u»

   ni'o «lu la'e di'u banzu sera'a lo nu ckule sei la cpicinfo cu jditce
   tonga zunti .i ca ku ko ti tavla lo nu kelci li'u»

ni'o ni'o pa no mo'o

xasyjukni vonseldansu

   ni'o la jitfa cakyrespa cu condi vruva'u gi'e mosra lo trixe be pa lo
   limna'i lo kanla gi'e catlu la .alis. gi'e troci lo nu tavla .i ku'i
   ze'a lo mentu be li ji'i re lo nu vruva'u cu dicra lo voksa .i «lu
   mintu lo nu lo bongu cu zunti lo galxe sei la cpicinfo cu cusku li'u»
   .i cy co'a gunka lo nu desygau gi'e darxi fo lo trixe .i ba za bo la
   jitfa cakyrespa cu xruti lo ka se voksa kei gi'e di'a selklaku flira
   cusku -

   ni'o «lu ju'o cu'i do na ze'u xabju lo xamsi cnita (to sa'a «lu mi na
   go'i sei la .alis. cu cusku li'u» toi) .i ju'o cu'i do no roi penmi
   lo xasyjukni (to sa'a la .alis. co'a cusku «lu mi pa roi vu'irga'e
   li'u» gi'e ku'i sutra sezydicra gi'e cusku «lu no roi go'i li'u» toi)
   .i se ki'u bo do na ka'e se xanri lo nu lo xasyjukni vonseldansu cu mo
   kau kukte li'u»

   ni'o «lu ie na go'i sei la .alis. cu cusku .i ri mo seldansu li'u»

   la jitfa cakyrespa jo'u la cpicinfo cu jarco lo xasyjukni vonseldansu
   la .alis.

   ni'o «lu ta'a do'u sei la cpicinfo cu cusku .i pa mai lo dansu pa da
   se linji pa'a lo xamsi korbi - li'u»

   ni'o «lu ba'e re da sei la jitfa cakyrespa cu krixa .i lo pinpedi
   ce'o lo cakyrespa ce'o lo salmone ce'o zo'e si'a li'o .i ba bo ba lo nu
   mo'u vimcu ro mivjdu lo jvinu - li'u»

   ni'o «lu la'e di'u ta'e ze'u co'e sei la cpicinfo cu zunti li'u»

   ni'o «lu .e'e re roi crakla li'u»

   ni'o «lu ro da kansa lo xasyjukni sei la cpicinfo cu krixa li'u»

   ni'o «lu li'a sei la jitfa cakyrespa cu cusku .i .e'e re roi crakla
   .i .e'e penmi lo kansa li'u»

   ni'o «lu .e'e cajysi'u lo xasyjukni .i .e'e xruti po'i lo mintu sei la
   cpicinfo cu di'a co'e li'u»

   ni'o «lu baku ju'i do'u sei la jitfa cakyrespa di'a cusku .i .e'e
   renro li'u»

   ni'o «lu fe lo xasyjukni sei la cpicinfo noi plipe lo vacri cu krixa
   li'u»

   ni'o «lu fi lo xamsi se rai lo selka'e ka darno li'u»

   ni'o «lu .e'e limna jersi lo xasyjukni sei la cpicinfo cu krixa li'u»

   ni'o «lu .e'e pipcarna ne'i lo xamsi sei la jitfa cakyrespa cu krixa
   li'u»

   ni'o «lu .e'e za'u re'u cajysi'u lo xasyjukni sei la cpicinfo cu voksa
   cladu traji krixa li'u»

   ni'o «lu .e'e xruti lo tumla .i mo'u pa moi morna sei la jitfa
   cakyrespa noi suksa jdikygau lo voksa cu cusku li'u» .i lo re danlu
   noi pu ru'u plipe ze'a la'e di'u tai lo nu fenki cu badri je smaji
   tsebi'o gi'e catlu la .alis.

   ni'o «lu ju'o da'i melbi seldansu sei la .alis. cu toldarsi cusku
   li'u»

   ni'o «lu .a'u pei do viska lo mupli sei la jitfa cakyrespa cu cusku
   li'u»

   ni'o «lu .a'u sai go'i sei la .alis. cu cusku li'u»

   ni'o «lu .e'e mi'o troci lo nu pa moi morna sei la jitfa cakyrespa fi
   la cpicinfo cu cusku .i mi'o se'a kakne se cau lo xasyjukni .i ma
   sanga li'u»

   ni'o «lu .i'e ba'e do go'i sei la cpicinfo cu cusku .i mi tolmorji lo
   valsi li'u»

   ni'o co'a junri dansu ru'u la .alis. .i ru'i nai stapa lo .abu jmadegji
   ca lo nu dukse jbikla .i sligau lo xance te zu'e lo nu sinxa lo rilti
   .i ze'a bo la jitfa cakyrespa cu masno je badri mutce sanga «lu

   .e'o sutra doi cakcurnu .i ko ti'a zgana ua pa
   xajyfi'e noi jbitrixe gi'e me mi rebla stapa

   .i ui .a'a ro lo jukni .e lo respa ca se ganse
   gi'e denpa mi lo canre .i pei do ba kansa dansu

   .i .ai pei nai pei .ai pei nai pei .ai pei do ba dansu
   .i .ai pei nai pei .ai pei nai pei nai pei do ba dansu

   .i do na ka'e se xanri lo nu pluka co mo kau
   ca lo nu mi'o se renro fi lo xamsi .i'a .au

   .i dardukse .i dardukse sei cy spuda tolselmansa
   doi merlanu ki'e ku'i .i mi na ba kansa dansu

   .i .ai nai .ei nai .ai nai .ei nai .ai nai mi ba dansu
   .i .ai nai .ei nai .ai nai .ei nai .ei nai mi ba dansu

   .i na selvai lo ni darno sei lo pendo ze'i frati
   .i ia sai lo drata korbi ca'a drata mlana zvati

   .i lo ni darno lo glico cu ni jibni be la .frans.
   .i ko virnu doi cakcurnu .i .ei do ba kansa dansu

   .i .ai pei nai pei .ai pei nai pei .ai pei do ba dansu
   .i .ai pei nai pei .ai pei nai pei nai pei do ba dansu

   li'u»

   ni'o «lu ki'e .i lo nu dansu zo'u: mutce cinri fa lo nu catlu sei la
   .alis. noi mutce gleki lo nu uo mulno cu cusku .i mi ja'a sai nelci lo
   cinri selsanga be sera'a lo merlanu li'u»

   ni'o «lu .a'a lo merlanu zo'u: sei la jitfa cakyrespa cu cusku do my
   pu ca'a viska li'a pei li'u»

   ni'o «lu go'i sei la .alis. cu cusku .i mi my so'i roi viska lo
   sairpaln- sei .abu sutra sezydicra li'u»

   ni'o «lu mi na djuno lo du'u ma kau stuzi la .sairpaln. sei la jitfa
   cakyrespa cu cusku .i ku'i do va'o lo nu tai so'i roi viska my cu se
   slabu li'a lo nu ma kau my jvinu li'u»

   ni'o «lu ia sei la .alis. cu pensi spuda lo my rebla cu nenri lo my
   moklu .i my cpana lo nabyspi li'u»

   ni'o «lu do srera tu'a lo nabyspi sei la jitfa cakyrespa cu cusku .i
   lo nabyspi cu se jisybi'o va'o lo nu jinru lo xamsi .i ku'i lo my rebla
   ja'a nenri lo my moklu .i krinu la'e di'u fa - sei ca ku la jitfa
   cakyrespa cu sipfru ke kanla ga'orgau .i ko ta tavla lo krinu .e ro
   srana sei fi la cpicinfo cu cusku li'u»

   ni'o «lu krinu sei la cpicinfo cu cusku fa lo nu my ba'e ja'a kansa
   lo xasyjukni lo nu dansu .i se ki'u bo my se renro fi lo xamsi .i se
   ki'u bo my farlu lo darno .i se ki'u bo my carmi setca lo rebla lo
   moklu .i se ki'u bo my na ka'e tolsetca .i uo li'u»

   ni'o «lu ki'e sei la .alis. cu cusku .i cinri mutce .i mi pu no roi
   djuno lo tai mutce lo merlanu li'u»

   ni'o «lu do'a mi do ka'e tavla lo se jmina sei la cpicinfo cu cusku
   .i xu do djuno lo du'u ma kau krinu lo nu zo labyfi'e cmene lo merlanu
   li'u»

   ni'o «lu mi la'e di'u no roi pensi sei la .alis. cu cusku .i ma krinu
   li'u»

   ni'o «lu my kurji lo jufra .e lo selsku sei la cpicinfo cu junri
   spuda li'u»

   ni'o la .alis. cu mulno lo ka se cfipu .i «lu ua nai kurji lo jufra .e
   lo selsku sei .abu preti tonga rapsku li'u»

   ni'o «lu .a'a do ma pilno lo nu kurji lo do selsku sei la cpicinfo cu
   cusku .i va'i ma cipra lo ka gendra li'u»

   ni'o la .alis. ze'a pensi pu lo nu danfu .i «lu la jbofi'e cu go'i pe'i
   li'u»

   ni'o «lu ie la lobyfi'e va'i nai .i lo gendra ni'a lo xamsi sei la
   cpicinfo cu di'a condi voksa cusku cu se cipra lo labyfi'e .i ka'udai
   li'u»

   ni'o «lu mi va'o lo nu da'i mi merlanu cu cusku sei la .alis. noi za'o
   pensi lo selsanga cu cusku fi lo xajyfi'e fe «lu fi'i nai do'u .e'o
   darsta .i mi'a na djica lo nu do mi'a kansa li'u» li'u»

   ni'o «lu bilga lo nu xy kansa sei la jitfa cakyrespa cu cusku .i no
   clite finpe cu rivbi lo xajyfi'e li'u»

   ni'o «lu ue je'u pei sei la .alis. cu spaji mutce tonga cusku li'u»

   ni'o «lu li'a go'i sei la jitfa cakyrespa cu cusku .i mu'a mi va'o lo
   nu lo finpe cu te preti cu cusku «lu do ma friti lo do xajyfi'e li'u»
   li'u»

   ni'o «lu xu do skudji zo xasyvi'e sei la .alis. cu cusku li'u»

   ni'o «lu mi skudji lo se cusku be mi sei la jitfa cakyrespa cu jgicro
   tonga spuda li'u» .i la cpicinfo cu minsku «lu .e'e do mi'a tavla su'o
   lo do selfri li'u»

   ni'o «lu mi do ka'e tavla lo mi selfri pe co'a lo zi cerni sei la
   .alis. cu toldarsi milxe cusku .i ku'i na prali fi lo nu peixru lo
   purlamdei .i ki'u bo mi drata prenu ca py li'u»

   ni'o «lu ko ciksi pi ro la'e di'u sei la jitfa cakyrespa cu cusku
   li'u»

   ni'o «lu .o'o nai na go'i .i pa mai lo selfri sei la cpicinfo cu
   sutydji tonga cusku .i lo velcki cu ze'u .oi co'e li'u»

   ni'o la .alis. co'a tavla fi lo .abu selfri pe co'a lo nu pa re'u viska
   la blabi ractu .i .abu milxe lo ka xanka la'e di'u kei ca lo cfari .i
   lo re danlu .abu mutce jibni gi'e mlana .i dy ganra mutce kargau lo
   kanla .e lo moklu .i ku'i .abu zenba lo ka darsi ca lo nu ca'o co'e .i
   lo tirna cu prane smaji co'u lo nu .abu tolyli'a lo pagbu pe sera'a lo
   nu .abu sitsku «lu do tolcitno doi .paf.uiliam. li'u» la ciftoldi fau
   lo nu lo valsi cu ficybi'o .i ca ku la jitfa cakyrespa cu ze'u sakyva'u
   gi'e cusku «lu la'e di'u mutce lo ka cizra li'u»

   ni'o «lu traji lo ka cizra kei fo lo cizra sei la cpicinfo cu cusku
   li'u»

   ni'o «lu ro da fricybi'o sei la jitfa cakyrespa re re'u pensi cusku
   .i mi djica lo nu tirna lo nu ta ca troci lo nu sitsku da .i ko ta
   skumi'e lo nu co'a co'e li'u» .i jycy catlu la cpicinfo tai lo nu jinvi
   lo du'u cy catni la .alis.

   ni'o «lu ko sa'irbi'o gi'e sitsku «lu lazni se voksa li'u» sei la
   cpicinfo cu cusku li'u»

   ni'o «lu ue lo danlu cu mutce minde gi'e gasnu lo nu sitsku lo selcli
   sei la .alis. cu pensi .i dunli lo nu mi ve ckule li'u» .i ku'i .abu
   sa'irbi'o gi'e co'a sitsku .i ku'i lo .abu menli cu culno lo xasyjukni
   vonseldansu ja'e lo nu .abu ja'a ru'e djuno lo du'u .abu cusku ma kau
   .i lo valsi ca'a cizra mutce barkla .i «lu

   xasyjukni se voksa .i cusku ia ti'e
   «lu do mi za'o jukpa .i .ei gau kresi'e

   li'u» gi'e zbipilno lo nu vo'a cnici
   lo ka dasri joi batke .e ro si'a vrici

   lo xasyjukni cu seznicygau ca'u lo minra

   .i ca lo nu lo canre cu sudga cu cmila
   gi'e tavla co ckasu brafi'e se cfila

   .i ii ku'i ca lo nu lo xamsi cu banro
   kei lo voksa cu binxo lo sance tolkanro

   li'u»

   ni'o «lu di'u frica lo ta'e se cusku be mi bei ca lo nu mi verba sei
   la cpicinfo cu cusku li'u»

   ni'o «lu ju'a mi di'u pu no roi tirna sei la jitfa cakyrespa cu cusku
   .i ku'i simlu lo ka nalfadni nonselsmu li'u»

   ni'o la .alis. no da cusku .i .abu ca'o zutse (to lo flira cu se sarji
   lo xance toi) gi'e kucli lo du'u xu kau ca de ba za'u re'u rarna fasnu

   ni'o «lu mi djica lo nu ciksi fi mi sei la jitfa cakyrespa cu cusku
   li'u»

   ni'o «lu ti na ka'e ciksi sei la cpicinfo cu sutra cusku .i .e'e di'a
   co'e lo jersi pempau li'u»

   ni'o «lu ku'i lo batke xu sei la jitfa cakyrespa cu za'o co'e .i ta'i
   ba'e ma pilno lo nazbi lo nu cnici li'u»

   ni'o «lu pa moi be lo nundansu stapa sei la .alis. cu cusku li'u» .i
   ku'i .abu mutce se cfipu pi ro lo cuntu gi'e djica lo nu lo selsnu cu
   cenba

   ni'o «lu .e'e di'a co'e lo jersi pempau sei la cpicinfo re re'u
   naldenpa cusku .i co'a co'e «lu mi pagre lo purdi li'u» li'u»

   ni'o la .alis. na darsi lo nu na tinbe .i .abu birti lo du'u ba srera
   barkla gi'e di'a desku voksa cusku «lu

   mi pagre lo purdi .i .i'e se funjdi
   .i lo ctecpi lo tirxu vi kansa lo nuncti

   .i ty lo se snuji .e ia lo te snuji
   cu citka ca lo nu cy cpacu lo smuci

   .i ba lo nu mulno uo kei cy te dunda
   lo palta noi ke'a cy ka'e se tunta

   .i ca lo nuncabna lo tirxu cu brejbi
   lo nu pilno lo dakfu 

   li'u»

   ni'o «lu ma prali fi lo nu sitsku ro di'u sei la jitfa cakyrespa cu
   zunti va'o lo nu do na ca'o ciksi .i traji lo ka cfipu kei fo lo mi se
   tirna li'u»

   ni'o «lu go'i .i pe'i .ei sisti sei la cpicinfo cu cusku li'u» .i la
   .alis. cu mutce lo ka gleki lo nu tai zukte

   ni'o «lu .e'u pei mi'a troci lo drata nu morna fi lo xasyjukni
   vonseldansu sei la cpicinfo cu di'a cusku .i ji .au pei la jitfa
   cakyrespa cu sanga da do li'u»

   ni'o «lu .a'e .e'o sanga pe'u doi jitfa cakyrespa sei la .alis. cu
   spuda li'u» .i lo nu .abu tai sutra spuda cu rinka lo nu la cpicinfo
   cu cusku se pi'o lo jgicro tonga «lu .i'a na ka'e jimpe lo nu ma kau
   pluka .i ko sanga «lu cakyrespa stasu li'u» ta vau .ai pei doi slabu
   li'u»

   ni'o la jitfa cakyrespa cu condi vruva'u gi'e co'a sanga di'e se pi'o
   lo voksa noi so'o roi dicra .i «lu

   melbi bo stasu ricfu je crino

   denpa fi lo vaurcnino

   .i pronalka'e kukselzbasu

   stasu co vanci melbi bo stasu

   stasu co vanci melbi bo stasu
   meelbi bo staasu
   meelbi bo staasu

   staasu co vaaanci
   melbi bo melbi bo stasu

   melbi bo stasu .i ro da kecti

   lo re'ucti ja fi'ecti

   .i no da xanka lo nu ckasu

   da lo nu djica lo melbi bo stasu

   da lo nu djica lo melbi bo stasu
   meelbi bo staasu
   meelbi bo staasu

   staasu co vaaanci
   melbi bo melbi  BO STAsu

   li'u»

   ni'o «lu .e'e krefu sei la cpicinfo cu krixa li'u» .i la jitfa
   cakyrespa pu zi co'a re re'u sanga ca lo nu lo selki'a no'u «lu lo
   nunpai cu cfari li'u» darno se tirna

   ni'o «lu .e'e sei la cpicinfo cu krixa li'u» .i cy jgari la .alis. fo
   lo xance gi'e sutra cliva gi'e na denpa lo nu mo'u sanga

   ni'o «lu lo nunpai cu mo sei la .alis. ca lo nu bajra cu vaxselnandu
   cusku .i ku'i la cpicinfo cu spusku zo .e'e po'o gi'e sutyze'a bajra
   ca'o lo nu bleze'a (to se bevri lo brife poi jersi vo'a toi) fa lo
   badri valsi po'u di'e .i «lu

   staasu co vaaanci
   melbi bo melbi bo stasu

   li'u»

ni'o ni'o pa pa mo'o

ma zerle'a lo rutytisna

   ni'o la noltrunau jo'u la noltruni'u vu'o pe lo risna cu zutse lo vo'a
   nolstizu ca lo nu la .alis. jo'u la cpicinfo cu tolcliva .i lo barda
   so'i mei cu jmaji lo sruri .i ro klesi be lo cmalu cipni jo'u danlu
   be'o jo'u ji'a lo karda ro mei .i la nolse'u cu sanli ca'u lo re mei
   gi'e rinju lo linsi gi'e jbini lo sonci re mei noi fanta .i jibni la
   noltrunau fa la blabi ractu noi jgari ge lo tabra lo xance gi lo skapi
   te ciska slanu lo drata .i satci midju lo kumfa fa lo jubme noi se
   cpana lo barda palne be lo rutytisna noi tai xamgu se jvinu ja'e lo nu
   la .alis. cu xagji ri'a lo nu catlu .i «lu .au mulgau lo nunpai sei
   .abu pensi gi'e fairgau lo cidja li'u» .i ku'i la'e di'u simlu lo ka
   na lakne .i se ki'u bo .abu co'a catlu ro sruri be .abu te zu'e lo nu
   lo temci cu culno

   ni'o la .alis. pu no roi zvati lo nunpai kumfa gi'e ku'i pu ca'a tcidu
   lo srana be ky lo cukta gi'e se pluka lo nu facki lo du'u djuno lo du'u
   ma kau cmene so'a zvati .i «lu tu pajni sei .abu sezysku ki'u lo nu
   tu dasni lo barda krebasti li'u»

   ni'o ta'o lo pajni cu me la noltrunau noi dasni lo nolmapku lo cpana be
   lo krebasti (to ko catlu lo craxra va'o lo nu do djica lo nu viska lo
   nu dasni ta'i ma kau toi) gi'e nai sai simlu lo ka kufra .i ju'o na
   melbi mapti

   ni'o «lu tu pairkamni tsina sei la .alis. cu pensi .i lo vu pa re
   jmive (to .ei .abu cusku zo jmive ki'u lo nu ge su'o ri mabru gi su'o
   ri cipni toi) cu pairkamnycmi pe'i li'u» .i .abu ji'i ci roi cusku lo
   ro moi valsi gi'e jgira mutce ki'u lo nu jinvi (to drani toi) lo du'u
   so'u sai cmalu nixli be lo me .abu moi cu djuno lo du'u ma kau smuni .i
   ku'i zo paicmi ji'a mapti banzu

   ni'o ro lo pa re pairkamnycmi cu zuktce ciska fi lo tanbo .i «lu tu ma
   zukte sei la .alis. fi la cpicinfo cu tolylau cusku .i tu na ka'e
   ciska da pu lo nu lo nunpai cu cfari li'u»

   ni'o «lu tu ciska lo tu cmene sei la cpicinfo cu tolylau spuda ki'u
   lo nu terpa lo nu tolmorji pu lo fanmo be lo nunpai li'u»

   ni'o «lu ue bebna sei la .alis. co'a cladu je fengu voksa cusku li'u»
   .i ku'i .abu sutra sisti ki'u lo nu la blabi ractu cu krixa «lu .ei
   smaji bu'u lo kumfa li'u» .i la noltrunau co'a dasni lo vistci gi'e
   xanka catlu lo sruri te zu'e lo nu facki lo du'u ma kau tavla

   la blabi ractu cu tolsakci pa'o lo tabra

   ni'o la .alis. ka'e viska (to frili tai lo nu da'i catlu ga'u lo janco
   be py toi) lo nu ro lo pairkamnycmi cu ciska «lu ue bebna li'u» lo py
   tanbo kei gi'e ji'a sai ka'e tilvi'a lo nu pa me py na se slabu lo
   lerfu pe zo bebna gi'e nitcu lo nu cpedu lo nu se jungau kei lo lamji
   .i «lu ba melbi kalsa fa lo tanbo pu lo nu lo nunpai cu mulno sei la
   .alis. cu pensi li'u»

   ni'o pa lo pairkamnycmi cu pilno lo pinsi noi vrumli cupra .i li'a la
   .alis. na ka'e renvi la'e di'u gi'e klama fo lo sruri be lo kumfa gi'e
   ti'erbi'o py gi'e ba zi kakne lo nu lebna lo pinsi py .i .abu tai sutra
   ja'e lo nu lo selkecti ke cmalu pairkamnycmi no'u lo rebyrespa po'u la
   .bil. na ka'e facki lo du'u lo pinsi ma kau binxo .i se mu'i bo by ba
   lo nu ve'u sisku py ro sruri cu bilga lo nu ciska se pi'o lo degji ze'a
   lo djedi velvi'u .i la'e di'u tolmutce lo ka prali kei ki'u lo nu no da
   se ja'e barna lo tanbo

   ni'o «lu doi noisku ko tcidu lo zerfuzyxu'a selsku sei la noltrunau cu
   cusku li'u»

   ni'o ca ku la blabi ractu cu ci roi tolsakci pa'o lo tabra gi'e
   tolgurgau lo skapi te ciska slanu gi'e tcidu bacru «lu

   la noltruni'u pe lo risna cu zbasu lo rutytisna
   ze'a lo crisa djedi

   .i la nolse'u pe lo risna cu zerle'a lo rutytisna
   gi'e darbevri bredi

   li'u»

   ni'o «lu ko pensi lo do se paijdi sei la noltrunau fi lo pairkamni cu
   cusku li'u»

   ni'o «lu .ei za'o na go'i .i .ei za'o na go'i sei la ractu cu sutra
   zunti .i .ei lo mutce cu purci la'e di'u li'u»

   ni'o «lu ko klagau lo pa moi zgana sei la noltrunau cu cusku li'u» .i
   la blabi ractu cu ci roi tolsakci pa'o lo tabra gi'e krixa «lu ju'i pa
   moi zgana li'u»

   ni'o lo pa moi zgana cu me la mapypre noi nerkla gi'e jgari ge lo tcati
   kabri lo xance gi lo nanba joi matne lo drata .i «lu ko mi fraxu doi
   nolba'i sei my co'a cusku lo nu mi ti nerbevri .i ku'i mi na mo'u
   pinxe lo tcati ca lo nu mi se klagau li'u»

   ni'o «lu .ei do pu mo'u go'i sei la noltrunau cu cusku .i ca ma do
   co'a go'i li'u»

   ni'o la mapypre cu catlu la cibmasti cicyractu noi pu klaje'i my lo
   kumfa gi'e kansa la sipsmacu .i «lu lo pa vo moi pe lo cibmasti pe'i
   sei cy cusku li'u»

   ni'o «lu pa mu moi sei la cibmasti cicyractu cu cusku li'u»

   ni'o «lu pa xa moi sei la sipsmacu cu jmina li'u»

   ni'o «lu ko ciska la'e di'u sei la noltrunau fi lo pairkamni cu cusku
   li'u» .i lo pairkamni cu sutra ciska lo ci detri lo py tanbo gi'e
   sujykanji fi dy gi'e galfi lo se kanji lo rupnu jo'u fepni

   ni'o «lu ko vimcu lo do mapku sei la noltrunau fi la mapypre cu cusku
   li'u»

   ni'o «lu ti na me mi moi sei la mapypre cu cusku li'u»

   ni'o «lu zerle'a sei la noltrunau fa'a lo pairkamni cu ki'asku li'u»
   .i py zi notci'a lo fatci

   ni'o «lu mi ti vecnu sei la mapypre cu jmina ciksi .i mi no ti ponse
   .i mi mapypre li'u»

   ni'o ca ku la noltruni'u co'a dasni lo vistci gi'e co'a ze'a catlu la
   mapypre noi labybi'o gi'e xanka tarti

   ni'o «lu ko dunda lo do datni sei la noltrunau cu cusku .i ko na
   xanka .i ja mi da do nau catrymi'e li'u»

   ni'o la'e di'u na sai simlu lo ka darsygau lo zgana noi za'o slilu fi
   lo nu sanli fi lo jamfu fa'u lo drata kei gi'e xanka catlu la
   noltruni'u gi'e se cfipu batyvi'u lo barda spisa lo tcati kabri .e nai
   lo nanba joi matne

   ni'o ca ku la .alis. cu ganse lo cizra noi cfipu .abu co'u lo nu facki
   lo du'u ma kau fasnu .i .abu ca'o co'a za'u re'u barda banro gi'e pa
   mai jdice lo nu cliva lo kumfa kei gi'e ku'i re mai jdice lo nu stali
   ze'a lo nu lo canlu cu banzu

   ni'o «lu .au do na tai catke sei la sipsmacu noi zutse lamji .abu cu
   cusku .i mi ka'e ru'e vasxu li'u»

   ni'o «lu mi na ka'e rivbi sei la .alis. cu cumla cusku .i mi ca'o
   banro li'u»

   ni'o «lu .ei do na bu'u banro sei la sipsmacu cu cusku li'u»

   ni'o «lu ko na bebna tavla sei la .alis. cu darsyze'a cusku .i ju'o
   do ji'a ca'o banro li'u»

   ni'o «lu go'i .i ku'i mi banro se kai lo ka racli sutra sei la
   sipsmacu cu cusku .i na tai ckasu go'i li'u» .i sy tolgei mutce
   sa'irbi'o gi'e pagre lo kumfa lo drata fanmo

   ni'o ze'a la'e di'u la noltruni'u no roi sisti lo nu catlu la mapypre
   kei gi'e cusku ca lo nu la sipsmacu cu pagre lo kumfa kei fi pa lo
   nunpai pulji «lu ko bevri lo liste be lo sanga pe lo ro moi ke zgike se
   tigni li'u» .i la mapypre cu tai desku ja'e lo nu lo re cutci cu
   nalseldasybi'o

   ni'o «lu ko dunda lo do datni sei la noltrunau re re'u fengu cusku .i
   ja do te catrymi'e gi'u xanka li'u»

   ni'o «lu mi pindi doi nolba'i sei la mapypre cu co'a desku voksa
   cusku .i mi pu zi co'a pinxe lo mi tcati (to zi lo jeftu be li ji'i
   su'e pa toi) .i lo nanba joi matne ca'o cinlyze'a .i lo tcati cu
   tergu'i li'u»

   ni'o «lu lo mo cu tergu'i sei la noltrunau cu cusku li'u»

   ni'o «lu ty pa moi lo go'i sei la mapypre cu spuda li'u»

   ni'o «lu li'a ty pa moi zo tergu'i sei la noltrunau cu kinli cusku .i
   xu do jinvi lo du'u mi bebna .i .e'e di'a co'e li'u»

   ni'o «lu mi pindi sei la mapypre cu di'a co'e .i so'e da cu tergu'i
   ba la'e di'u .i ku'i la cibmasti cicyractu cu cusku - li'u»

   ni'o «lu mi na go'i sei la cibmasti cicyractu cu sutra zunti li'u»

   ni'o «lu do ja'a go'i sei la mapypre cu cusku li'u»

   la mapypre cu dunda lo datni gi'e cirko lo cutci

   ni'o «lu mi tolxu'a sei la cibmasti cicyractu cu cusku li'u»

   ni'o «lu tu tolxu'a sei la noltrunau cu cusku .i ko tolju'i lo di'u
   pagbu li'u»

   ni'o «lu no'i la sipsmacu cu cusku - sei la mapypre cu di'a co'e
   li'u» .i my xanka ke sruri catlu te zu'e lo nu zgana lo nu xu kau sy
   ji'a tolxu'a .i ku'i sy tolxu'a no da gi'e carmi sipna

   ni'o «lu baku sei la mapypre cu di'a cusku mi za'u re'u katna lo
   nanba joi matne li'u»

   ni'o «lu ku'i la sipsmacu ma cusku sei pa lo pairkamnycmi cu te preti
   li'u»

   ni'o «lu mi na morji sei la mapypre cu cusku li'u»

   ni'o «lu .ei do morji sei la noltrunau cu piksku .i ja mi da do
   catrymi'e li'u»

   ni'o la mapypre noi dunku mutce cu falcru lo tcati kabri jo'u lo nanba
   joi matne gi'e sanli fi pa lo cidni .i «lu mi pindi doi nolba'i sei my
   co'a co'e li'u»

   ni'o «lu do pindi lo ka tavla certu sei la noltrunau cu cusku li'u»

   ni'o ca ku pa lo smacrkobaiu cu geirki'a gi'e ba zi rinju lo nunpai
   pulji (to zo rinju cu rufsu valsi .i mi ciksi lo nu ta'i ma kau zukte
   .i py ponse lo barda ke bukpu dakli noi ka'e ganlo se pi'o lo dasri .i
   py lo smacrkobaiu cu setca dy gi'e zutse toi)

   ni'o «lu mi gleki lo nu mi viska la'e di'u sei la .alis. cu pensi .i
   mi so'i roi tcidu fi lo karni ca lo mo'u nunpai «lu troci lo nu
   xanvruzau noi ba zi rinju lo nunpai pulji li'u» gi'e pu no roi jimpe lo
   du'u ma kau smuni li'u»

   ni'o «lu .e'a do va'o lo nu la'e di'u cu pi ro si'e lo do se djuno be
   fi lo cuntu cu nitkla sei la noltrunau cu di'a cusku li'u»

   ni'o «lu mi na ka'e klama lo nitmau sei la mapypre cu cusku .i mi
   cpana lo loldi li'u»

   ni'o «lu .e'a va'o la'e di'u do nitytse sei la noltrunau cu spuda
   li'u»

   ni'o ca ku lo drata smacrkobaiu cu geirki'a gi'e rinju

   ni'o «lu .a'u mo'u smacrkobaiu sei la .alis. cu pensi .i ca ku mi'a
   xagmau li'u»

   ni'o «lu mi zmanei lo nu mo'u tcati pinxe sei la mapypre cu cusku
   li'u» .i my xanka catlu la noltruni'u noi tcidu lo liste be lo sanga

   ni'o «lu .e'a klama sei la noltrunau cu cusku li'u» .i la mapypre cu
   sutra cliva lo kumfa se cau lo nu denpa ji'a sai lo nu dasni lo cutci

   la mapypre cu sutra cliva

   ni'o «lu .i je ko lo stedu tu vimcu bu'u lo bartu sei la noltruni'u fi
   pa lo pulji cu jmina cusku li'u» .i ku'i la mapypre na ka'e se viska
   pu lo nu lo pulji cu tolcliva lo vorme

   ni'o «lu ko klagau lo jersi zgana sei la noltrunau cu cusku li'u»

   ni'o lo jersi zgana cu me lo jukpa pe la noltroni'u .i jy jgari lo
   cpinytsapi tanxe lo xance .i la .alis. cu smadi lo du'u jy me ma kau
   kei pu lo nu jy klama lo kumfa kei ki'u lo nu ro lo prenu poi jibni lo
   vorme cu co'a senci

   ni'o «lu ko dunda lo do datni sei la noltrunau cu cusku li'u»

   ni'o «lu na go'i sei lo jukpa cu cusku li'u»

   ni'o la noltrunau cu xanka catlu la blabi ractu noi tolylau voksa cusku
   «lu .ei lo nolba'i cu kuclanli lo vi zgana li'u»

   ni'o «lu .i'a .o'o .i'a sei la noltrunau cu tolgleki li'u» .i ny ba
   lo nu kucysimgau lo birka gi'e frumu fa'a lo jukpa co'u lo nu lo ny
   kanla cu jibni lo nu na ka'e se viska cu condi voksa cusku «lu ma te
   zbasu lo rutytisna li'u»

   ni'o «lu lo cpinytsapi ra'u sei lo jukpa cu cusku li'u»

   ni'o «lu lo satyjisra sei lo sipna voksa noi trixe jy cu cusku li'u»

   ni'o «lu ko selkarlygau la vu sipsmacu sei la noltruni'u cu krixa .i
   ko lo stedu tu vimcu .i ko tu barklagau lo kumfa .i ko tu se rinju .i
   ko tu tunta .i ko lo zbikre cu vimcu li'u»

   ni'o ze'a lo mentu be li so'o lo kumfa cu kalsa ca'o lo nu la sipsmacu
   gau barkla .i ca lo nu cnici xruti kei lo jukpa ba'o canci

   ni'o «lu na vajni sei la noltrunau cu surla mutce cusku .i ko klagau
   lo jersi zgana li'u» .i ny tolylau tonga jmina cusku fi la noltruni'u
   fe «lu .i'u doi dirba .ei ba'e do kuclanli lo jersi zgana .i lo nu go'i
   cu mutce corgau mi lo sedycra li'u»

   ni'o la .alis. cu catlu la blabi ractu noi juxre co'e lo liste ku'o
   gi'e mutce kucli lo du'u lo jersi zgana cu mo kau .i «lu za'o na mutce
   lo ka datni sei .abu sezysku li'u» .i ko se xanri lo nu spaji fa lo
   nu la blabi ractu se pi'o lo kinli je cmalu voksa cu bacru tcidu lo
   cmene po'u zo .alis.

ni'o ni'o pa re mo'o

la .alis. cu sabji lo datni

   ni'o «lu mi zvati sei la .alis. cu krixa li'u» .i .abu ze'i tolmorji
   lo du'u .abu ba'o banro lo mo kau barda ze'a lo pu zi mentu be li so'u
   .i .abu tai sutra plipe ja'e lo nu falgau lo pairkamni tsina se pi'o lo
   skaci korbi gi'e renro ro lo pairkamnycmi lo stedu be lo cnita prenu .i
   lo pairkamnycmi cu kalsa preja .i la'e di'u morjygau la .alis. fi lo nu
   .abu se snuti lo nu falgau lo slofi'e tanxe ca lo purlamjeftu

   la .alis. noi bratce cu falgau lo pairkamni

   ni'o «lu .u'u .i .e'o sai ko mi fraxu sei .abu dunku tonga ki'asku
   li'u» .i .abu co'a crepu lo pairkamnycmi lo loldi se rai lo kamsutra
   ki'u lo nu lo slofi'e snuti za'o stali lo .abu menli .i .abu tolsatci
   te sidbo fi lo du'u ga .ei ze'i crepu gi'e punji py lo pairkamni tsina
   gi py ba mrobi'o

   ni'o «lu lo nunpai na ka'e di'a fasnu sei la noltrunau cu junri mutce
   voksa cusku pu lo nu ro lo pairkamnycmi cu xruti lo drani selzva .i
   ba'e ro ra sei ny re re'u basna mutce cusku li'u» .i ny catlu la
   .alis. ca lo nu cusku

   ni'o la .alis. cu catlu lo pairkamni tsina gi'e viska lo nu .abu pu
   punji se ja'e lo nu sutra kei lo rebyrespa ja'e lo nu lo ry stedu cu
   cnita .i lo se kecti cu sligau lo rebla tai lo nu tolgei kei gi'e na
   sai ka'e muvdu .i .abu ra bargau gi'e drani punji .i «lu na mutce lo ka
   vajni sei .abu sezysku .i pe'i lo fatne lo se fatne cu dunli lo ka ma
   kau prali lo nunpai ce'u li'u»

   ni'o lo pairkamni ca lo nu ge py ba'o ru'e xruti fi lo jenca po'u lo nu
   se dicra gi ro lo tanbo jo'u ro lo pinsi cu se tolcri gi'e se dunda fi
   py cu co'a tolylazni ciska lo lisri be lo fasnu .i go'i fa ro me na'e
   bo lo rebyrespa noi simlu lo ka dukse lo ka se sfasa kei lo nu zukte lo
   drata be lo nu kalri moklu zutse gi'e gapru catlu lo drudi be lo kumfa

   ni'o «lu do ma djuno lo cuntu sei la noltrunau fi la .alis. cu cusku
   li'u»

   ni'o «lu no da sei la .alis. cu cusku li'u»

   ni'o «lu xu no sai da sei la noltrunau cu za'o co'e li'u»

   ni'o «lu no sai da sei la .alis. cu cusku li'u»

   ni'o «lu la'e di'u cu mutce lo ka vajni sei la noltrunau fa'a lo
   pairkamni cu cusku li'u» .i py co'a ciska di'u lo tanbo ca lo nu la
   blabi ractu cu zunti .i «lu li'a zo tolvajni cu se skudji do doi
   nolba'i sei ry sinma mutce tonga cusku li'u» .i ku'i ry frumu gi'e
   flira snigau ca lo nu tavla

   ni'o «lu li'a mi skudji zo tolvajni sei la noltrunau cu sutra cusku
   li'u» .i ny ca'o tolylau sezysku «lu vajni .i tolvajni .i tolvajni .i
   vajni li'u» tai lo nu cipra lo ka ma kau sance zanrai kei lo valsi

   ni'o so'o lo pairkamnycmi cu ciska zo vajni .i so'o drata cu go'i zo
   tolvajni .i la .alis. ka'e viska ki'u lo nu jibni co banzu lo nu catlu
   lo py tanbo .i «lu ku'i na sai vajni sei .abu pensi sezysku li'u»

   ni'o ca ku la noltrunau noi pu ze'a zukte ciska fi lo ny notci cukta cu
   cusku «lu .ei smaji li'u» gi'e bacru tcidu fi cy fe «lu lo vo re moi
   javni zo'u: ro prenu poi galtu minli li za'u pa cu bilga lo nu cliva lo
   kumfa li'u»

   ni'o ro da catlu la .alis.

   ni'o «lu mi na galtu minli li pa sei la .alis. cu cusku li'u»

   ni'o «lu do go'i sei la noltrunau cu cusku li'u»

   ni'o «lu go'i li ji'i re sei la noltruni'u cu jmina li'u»

   ni'o «lu .i se ju .ai mi na cliva sei la .alis. cu cusku .i ji'a jy
   na fadni javni .i do jy ca zi finti li'u»

   ni'o «lu jy tolcitrai lo javni pe lo cukta sei la noltrunau cu cusku
   li'u»

   ni'o «lu ga nai go'i gi .ei jy pa moi sei la .alis. cu cusku li'u»

   ni'o la noltrunau cu labybi'o gi'e sutra polje lo notci cukta .i «lu ko
   pensi lo do se paijdi sei la noltrunau fi lo pairkamni cu lauble je
   desku voksa cusku li'u»

   ni'o «lu lo drata datni za'o ba se jarco pe'u doi nolba'i sei la blabi
   ractu noi sutra plipe cu cusku .i lo vi pelji pu zi se cpacu li'u»

   ni'o «lu ma se ciska fi ta sei la noltruni'u cu cusku li'u»

   ni'o «lu mi ti za'o na kargau sei la blabi ractu cu cusku .i ku'i ti
   simlu lo ka xatra fi lo pinfu fe .y da li'u»

   ni'o «lu ju'o go'i sei la noltrunau cu cusku .i jo nai ti xatra lo no
   da .i ku'i ka'u la'e di'u rirci li'u»

   ni'o «lu ma se judri sei pa lo pairkamnycmi cu cusku li'u»

   ni'o «lu na sai se judri sei la blabi ractu cu cusku .i je'u no da se
   ciska fi lo bartu li'u» .i ry tolplo lo pelji ca lo nu tavla kei gi'e
   jmina «lu pa'e ti na xatra .i ti pempau selcmi li'u»

   ni'o «lu xu lo ciska tarmi cu me lo pinfu moi sei lo drata
   pairkamnycmi cu te preti li'u»

   ni'o «lu na go'i sei la blabi ractu cu cusku .i la'e di'u cu traji lo
   ka cizra li'u» (to ro lo pairkamnycmi cu simlu lo ka se cfipu toi)

   ni'o «lu ja'o py fukygau ta lo ciska tarmi pe lo drata sei la
   noltrunau cu cusku li'u» (to ro lo pairkamnycmi cu xruti lo ka cikygei
   toi)

   ni'o «lu pe'u doi nolba'i sei la nolse'u cu cusku mi tu na ciska .i
   ji'a no da ka'e je'urja'o lo du'u mi ja'a go'i .i no cmene cu zvati lo
   fanmo be tu li'u»

   ni'o «lu lo cuntu cu xlaze'a va'o lo nu do na ciska lo do cmene sei la
   noltrunau cu cusku .i ba'e ju'o do zukte fi lo nu palci .i bo do va'o
   lo nu na go'i cu ja'a pu ciska lo do cmene tai tu'a lo stace li'u»

   ni'o kampu fa lo nu xanvruzau la'e di'u noi pa moi co tolbebna selsku
   la noltrunau ca lo cabdei

   ni'o «lu la'e di'u cu je'urja'o lo du'u tu zerzu'e sei la noltruni'u
   cu cusku li'u»

   ni'o «lu la'e di'u cu je'urja'o no da poi simsa sei la .alis. cu
   cusku .i ua do na djuno ji'a sai lo du'u ma kau se ciska li'u»

   ni'o «lu ko tcidu sei la noltrunau cu cusku li'u»

   ni'o la blabi ractu co'a dasni lo vistci .i «lu .ei mi go'i co'a ma
   pe'u doi nolba'i sei ry retysku li'u»

   ni'o «lu co'a lo krasi sei la noltrunau cu junri cusku ko ca'o go'i
   co'u lo fanmo .i ba bo ko sisti li'u»

   ni'o di'e penmi co se tcidu la blabi ractu

   .i ti'e do ta vitke ca'a
   .i do tu tavla mi

   .i cu'u ta ge mi preza'a
   gi nai mi limna di

   .i cu'u tu mi pu vi sanli
   (to mi'o djuno toi

   .i ga nai ta za za'o lanli
   gi ma do dimna .oi

   .i dunda fa mi pa da ta
   .i go'i re da tu

   .i do se xruti lo ro da
   noi me mi moi za pu

   .i ga nai ga mi gi ta iu
   se cuntu lo vi fasnu

   gi ia tu lacri do lo nu
   do zifre xruti gasnu

   .i pe'i do pu lo nu tcini
   lo nu se fengu ta

   cu fanta zunti gi'e jbini
   uo tu joi mi joi ra

   .i tu na djuno .ei gau ko
   lo du'u ta ru zmanei

   .i .ei se mipri mi joi do
   ro drata lo nu ca nei

   ni'o «lu la'e di'u cu vajrai lo datni poi se tirna ca lo cabdei sei la
   noltrunau noi simymosra lo xance cu cusku .i se ki'u bo .ei lo
   pairkanmi li'o li'u»

   la noltrunau cu pensi bu'u lo nunpai kumfa

   ni'o «lu mi va'o lo nu py di'u ka'e ciksi sei la .alis. cu cusku (to
   .abu banro lo tai barda ze'a lo pu zi mentu be li so'u ja'e lo nu .abu
   na sai terpa lo nu zunti ny toi) cu dunda lo rupnu py .i ba'e mi na
   jinvi lo du'u lo smuni selci ji'a sai cu zvati di'u li'u»

   ni'o ro lo pairkamnycmi cu ciska fi lo tanbo fe «lu ba'e ta na jinvi lo
   du'u lo smuni selci ji'a sai cu zvati di'u li'u» gi'e nai ku'i troci lo
   nu ciksi lo pelji

   ni'o «lu lo nu no da smuni di'u sei la noltrunau cu cusku cu fanta lo
   barda raktu ki'u lo nu .ei nai mi'a troci lo nu facki lo smuni .i ku'i
   ju'o cu'i sei ny noi ke'a lo pempau cu pejgau lo cidni gi'e catlu se
   pi'o pa kanla cu di'a cusku .i pe'i mi viska lo smuni .i «lu nai mi
   limna di li'u» .i ju'i do'u je'u pei do na ka'e limna di sei ny fa'a
   la nolse'u cu jmina li'u»

   ni'o la nolse'u cu badri desygau lo stedu .i «lu xu mi simlu lo ka ka'e
   go'i sei ny cusku li'u» (to ju'o sai ny noi marji lo jarple cu na
   simlu toi)

   ni'o «lu .i'e sei la noltrunau cu cusku li'u» .i ny di'a tolylau
   bacru lo pempau .i «lu «lu (to mi'o djuno toi) li'u» mapti li'a lo
   pairkamni .i «lu .i dunda fa mi pa da ta .i go'i re da tu li'u» .i ua
   ju'o la'e di'u nu ta fairgau lo rutytisna li'u»

   ni'o «lu ku'i di'a co'e «lu .i do se xruti lo ro da li'u» sei la
   .alis. cu cusku li'u»

   ni'o «lu ua ry zvati tu sei la noltrunau noi jarco lo rutytisna noi
   cpana lo jubme cu jinga cusku .i no da ka'e klimau la'e di'u .i ku'i
   «lu pu lo nu tcini lo nu se fengu ta li'u» .i do no roi fengu doi dirba
   pe'i je'u pei sei ny fi la noltruni'u cu cusku li'u»

   ni'o «lu no roi sei la noltruni'u cu fengu mutce cusku li'u» .i ny
   renro lo xinmo vasru lo rebyrespa ca lo nu tavla .i (to la .bil. uu pu
   de'a ciska fi lo tanbo lo degji .i mu'i bo dy na mornygau .i ku'i by ca
   zi di'a co'e se pi'o lo xinmo noi carvi lo by flira ku'o ze'a lo nu xy
   renvi toi)

   ni'o «lu ja'o lo valsi do na mapti sei la noltrunau cu cusku li'u» .i
   ny cisma catlu lo sruri .i morsi smaji

   ni'o «lu mi pu vlakei sei la noltrunau cu jgicro tonga jmina li'u» .i
   ro da cmila

   ni'o «lu .e'i lo pairkamni cu pensi lo se paijdi sei la noltrunau ji'i
   re no re'u lo djedi cu cusku li'u»

   ni'o «lu na go'i .i na go'i sei la noltruni'u cu cusku .i lo se
   sfami'e cu pa moi .i lo se paijdi cu za'u moi li'u»

   ni'o «lu bebna je nonselsmu sei la .alis. cu cladu cusku .i io nai
   .oi pa moi fa lo se sfami'e li'u»

   ni'o «lu ko ri'urgau lo do tance sei la noltruni'u noi zirpu binxo cu
   cusku li'u»

   ni'o «lu .ai mi na go'i sei la .alis. cu cusku li'u»

   ni'o «lu ko lo stedu tu vimcu sei la noltruni'u cu voksa launrai
   krixa li'u» .i no da muvdu

   ni'o «lu ma do terpa sei la .alis. noi ca ba'o banro lo .abu ta'e
   barda cu cusku .i ga'i do na'e drata lo bakfu be lo karda li'u»

   «lu ga'i do na'e drata lo bakfu be lo karda li'u»

   ni'o ca ku pi ro lo bakfu cu tolfarlu lo vacri gi'e ba bo farlu la
   .alis. .i .abu milxe krixa ri'a lo nunterpa zu'u .e lo nunfengu zu'u
   nai gi'e troci lo nu rivbi ky ta'i lo nu darxi .i .abu facki lo du'u
   .abu vreta lo rirxe korbi fau lo nu lo stedu cu cpana lo galtupcra be
   lo mensi noi xendo vimcu lo morsi pezli noi ba'o farlu lo .abu flira lo
   tricu

   ni'o «lu ko cikna doi .alis. doi dirba sei lo mensi cu cusku .i ue do
   ze'u sipna li'u»

   ni'o «lu .u'e mi senva lo tai cizra sei la .alis. cu cusku li'u» .i
   .abu tavla lo mensi ro lo cizra se lifri poi do ke'a pu zi ca'o tcidu
   .i lo mensi ca lo nu mo'u go'i cu cinba .abu gi'e cusku «lu je'u ju'o
   cizra se senva doi dirba .i ku'i ko ca bajra klama tu'a lo tcati .i
   ca'o lerci binxo li'u» .i la .alis. cu sa'irbi'o gi'e bajra gi'e ca bo
   pensi lo du'u pa'e lo se senva cu se manci

   ni'o ku'i lo mensi cu zutse za'o lo nu .abu cliva kei gi'e vregau lo
   stedu lo xance gi'e catlu lo nu lo solri cu farlu kei gi'e pensi lo
   cmalu no'u la .alis. ge'u jo'u ro lo .abu se manci se lifri .i lo mensi
   ji'a co'a senva sa'e nai .i senva la'e di'e

   ni'o pa mai my senva la .alis. .i lo .abu cmalu xance cu za'u re'u ca'o
   jgari lo my cidni .i lo .abu carmi selci'i kanla cu catlu lo me my moi
   .i my ka'e tirna lo satci tonga be fi lo .abu voksa gi'e viska lo cizra
   nu stedu desku noi se rinju lo kerfa lo nu gacri lo kanla .i ca lo nu
   my tirna gi'a simlu lo ka tirna cu jmive binxo ru'u sai my fa lo cizra
   tigni be lo se senva be lo my cmalu mensi

   ni'o lo clani srasu cu vruvricypra bu'u lo my jamfu ca lo nu la blabi
   ractu cu sutra klama .i la smacu noi terpa cu jacre'o pagre lo jibni
   la'ucma .i my tirna lo sance be lo tcati kabri ca lo nu la cibmasti
   cicyractu cu kansa lo cycy pendo lo ze'e nu sanmi .i lo cpina voksa be
   la noltruni'u cu minde fi lo nu lo malselfu'a vitke cu se catra .i lo
   xarju cifnu cu za'u re'u senci ga'u re'o lo cidni be la noltroni'u ca
   lo nu lo palta jo'u lo palne cu sruri porpi .i za'u re'u ku lo selkrixa
   be la cpicinfo lo snamli be lo tanbo pinsi pe lo rebyrespa lo se
   zunva'u be lo smacrkobaiu zo'u: lo ro mei cu se tisna lo vacri gi'e
   jorne lo darno kaksna be la jitfa cakyrespa noi tolgeitce

   ni'o my za'o zutse (to lo kanla cu ganlo toi) gi'e xadba krici lo du'u
   my zvati la selmacygu'e .i ku'i my djuno lo du'u lo nu kargau ky cu
   banzu lo nu ro da binxo lo tolzdi fatci .i lo srasu cu vruvricypra gau
   lo brife .i lo la'ucma cu se boxna gau lo jauspa .i lo sance be lo
   tcati kabri cu binxo lo se lanjanbe

   ni'o lo cpina se krixa be la noltruni'u cu binxo lo voksa be lo
   lankurji nanla .i lo nunsenci be lo cifnu lo selkrixa be la cpicinfo ro
   lo drata ke cizra savru zo'u: lo ro mei cu binxo sei my djuno lo
   mixre sance be lo zukcfu cange .i lo se cmoni be lo zu bakni cu basti
   lo tilju kaksna be la jitfa cakyrespa

   ni'o ro mai my se xanri lo nu lo my cmalu mensi ca lo balvi cu makcu
   ninmu gi'e ralte ze'a lo makcu nanca lo sampu je prami risna pe lo
   vercedra gi'e jajgau lo cymy cmalu panzi gi'e gasnu lo nu lo ba'e ri
   kanla cu carmi se cinri so'i cizra lisri jo'u ju'o cu'i ji'a sai lo se
   senva pe la pu zu selmacygu'e kei gi'e cnikansa ra lo ra sampu se
   tolgei gi'e se pluka lo ra sampu se gleki gi'e morji lo cymy verba
   nunji'e jo'u lo selgei ke crisa djedi

fa'o



   ni'o la .dorotis. cu xabju lo midju be lo ganra sastu'a pe la .kanzas.
   fi'o kansa la nakfamti .xenris. ku noi te cange ku'o .e la fetfamti
   .em. ku noi speni lo te cange .i lo zdani cu cmalu ki'u lo nu lo mudri
   poi zy ke'a zilzba cu jai sarcu fai lo ka lo carce cu bevri ce'u ve'a
   lo minli be li so'i .i zy se pagbu lo vo bitmu .e lo loldi .e lo drudi
   vu'o noi sumji fa lo pa kumfa .i ky vasru lo furtirse se jvinu toknu .e
   lo kajnyta'e be lo palta be'o .e lo jubme .e lo ci ji'i vo stizu .e lo
   ckana .i la nakfamti .xenris. jo'u la fetfamti .em. cu ponse lo barda
   ckana be bu'u pa lo kojna .i je la .dorotis. cu go'i lo cmalu ckana be
   bu'u lo drata kojna .i zasti fa no sai drusro .e no lolnitku'a po'u
   na'e bo lo cmalu kevna poi pu te kakpa lo loldi zi'e poi se cmene �lu
   vilcarbi'e lolnitku'a li'u� noi lo lanzu ka'e klama la'e ke'a va'o lo
   nu pa lo barda carbi'e cu tolcanci fau lo nu tsali banzu lo nu da'i
   marxa ro lo dinju pe lo ra ve muvdu .i pluta lo kevna fo lo lolvro be
   bu'u lo loldi midju be'o poi lo rajyserti cu cnita ve klama lo cmalu je
   manku kevna

   ni'o la .dorotis. ca lo nu sanli bu'u lo zdani vorme gi'e ru'u catlu cu
   ka'e viska fa'a ro da no na'e bo lo ganra je grusi sastu'a .i je no
   tricu .e no zdani cu zvati lo ganra je pinta tumla poi kuspe lo korbi
   be lo tsani bu'u ro lo farna .i lo solri nu glare cu ba'o rinka lo nu
   lo se plixa tumla cu binxo lo grusi pesxu poi se fenra lo cmalu .i lo
   srasu ku ji'a sai na crino .i ki'u bo lo solgu'i cu ba'o jelgau lo
   jipno be lo clani srasu co'u lo nu sy cu skari lo mintu grusi se skari
   poi se viska bu'u ro da .i pa roi ku lo zdani cu pu se cintypu'i .i
   ku'i lo solri cu gasnu lo nu lo cinta cu vasru lo varboi .i je lo carvi
   cu lumci vimcu .i je ca ku lo zdani cu kandi gi'e grusi vau du'i tu'a
   ro drata

   ni'o la .em. ca lo nu klama ti te zu'e lo nu bu'u xabju cu citno je
   melbi speni .i lo solri jo'u lo brife cu cnegau .ebu ji'a .i crigau lo
   kanla lo ka carmi kei ja'e lo nu lo kanla cu sampu grusi .i crigau lo
   molmla .e lo ctebi lo ka xunre kei ja'e lo nu grusi fa vo'e ji'a .i
   .ebu cinla gi'e ca no roi cisma .i ca lo nu la .dorotis. noi rircau cu
   pa re'u klama .ebu kei .ebu tai se spaji lo nu cmila pe lo verba ja'e
   lo nu krixa gi'e da'ergau lo xance lo risna ca ro nu tirna lo gleki
   voksa be la .dorotis. .i .ebu za'o catlu lo cmalu nixli fau lo nu manci
   lo nu zasti fa da poi jai mu'i cmila fai ny

   ni'o la nakfamti .xenris. cu no roi cmila .i xy to'e lazni gunka co'a
   lo cerni co'u lo nicte gi'e na djuno lo du'u lo si'o gleki cu mo kau .i
   xy ji'a cu grusi fe'e co'a lo ri clani xejykre fe'e co'u lo rufsu cutci
   gi'e se jvinu lo jursa .e lo junri gi'e so'u roi tavla

   ni'o du la .totos. fa lo jai gau cmila be fai la .dorotis. .i ty boi dy
   nurgau lo nu binxo lo grusi dunli be lo drata vanbi .i la .totos. na
   grusi .i ty cmalu ke xekri gerku gi'e se kerfa lo clani ke silka simlu
   gi'e se kanla lo cmalu xekri poi gleki kalga'osli bu'u lo re mlana be
   lo xajmi je cmatce nazbi .i la .totos. cu kelci ze'a lo mulno djedi .i
   je la .dorotis. cu kelkansa gi'e mutce lo ka se dirba ty

                                                            

   ni'o ku'i ca lo cabdei cu na kelci .i la nakfamti .xenris. cu zutse lo
   vorme serti gi'e xanka catlu lo tsani noi grusi ba'e zmadu lo fadni .i
   la .dorotis. cu sanli bu'u lo vorme fau lo nu jgari la .totos. lo birka
   kei gi'e si'a catlu lo tsani .i la fetfamti .em. ca'o lumci lo palta

   ni'o ra'i lo darno berti cu tirna lo dizlo tonga se patcmo pe lo brife
   .i je la nakfamti .xenris. .e la .dorotis. cu viska lo nu lo srasu cu
   se krori'a lo jbibi'o vilti'a tai tu'a lo boxna .i ba bo lo kinli nu
   siclu bu'u lo vacri ra'i lo snanu cu cfari .i je lo re da ca lo nu fa'a
   catlu cu viska lo cmalu boxna be lo srasu bei ra'i lo di'u farna ku
   ji'a

   ni'o ca bo suksa fa lo nu la nakfamti .xenris. cu sa'irbi'o

   ni'o �lu lo vilcarbi'e ti muvdu doi .em. �sei xy fi lo speni cu cladu
   cusku� .i mi ba kurji lo danlu li'u� .i ba bo bajra fa'a lo ta'ozda noi
   lo bakni jo'u lo xirma cu se setca fi ke'a

   ni'o la fetfamti .em. cu co'u gunka gi'e klama lo vorme .i .ebu ca lo
   nu ze'i pa re'u catlu cu djuno lo du'u ma kau ckape

   ni'o �lu ko sutra doi .dorotis. �sei .ebu krixa� .i ko bajykla lo
   lolnitku'a li'u�

   ni'o la .totos. cu plipe fi lo birka be dy gi'e sezyselmragau ni'a lo
   ckana .i je lo nixli cu co'a cpacu klama .i la fetfamti .em. fau lo nu
   terpa mutce cu kargau lo lolvro be bu'u lo loldi gi'e fa'a ni'a cpare
   lo rajyserti se ka'a lo cmalu je manku kevna .i la .dorotis. cu ro mai
   kavbu la .totos. gi'e co'a jersi lo fetfamti .i ca lo nu ba'o xadba
   pagre lo kumfa cu se sance lo cladu savru fa lo brife .i je lo zdani cu
   tai rufsu slilu ja'e lo nu dy gau co'u sanli gi'e jai suksa fai lo ka
   tsebi'o lo loldi

   ni'o ba bo lo cizra cu fasnu

   ni'o lo zdani cu re ji'i ci roi carna gi'e masno lo ka galze'a pa'o lo
   vacri .i la .dorotis. cu cinmo lo simsa be lo ka galze'a fau lo nu
   nenri lo vartisyboi

   ni'o lo berti fa'u snanu brife cu pensi'u lo stuzi be lo zdani ja'e lo
   nu zy binxo lo satci midju be lo vilcarbi'e .i bu'u lo midju be lo
   vilcarbi'e lo vacri cu ta'e bifcau .i ku'i lo barda ni lo brife cu
   danre bu'u ro lo mlana be lo zdani cu rinka lo nu lo zdani cu zenba je
   zenba lo ka galtu kei co'u lo nu zvati lo prane galraipau be lo
   vilcarbi'e .i je stali gy gi'e to'o se bevri ve'a lo minli be li so'i
   se kai lo ka frili dunli lo nu bevri lo pimlu

   ni'o mutce lo ka manku .i je lo brife cu mabla cmoni ru'u la .dorotis.
   .i ku'i dy co'a sanji lo du'u se marce se frili .i ba lo pa moi be lo
   su'o mei co nu ru'u carna .e lo pa drata jai ca nu lo zdani cu mutce lo
   ka mlapau carna cu cinmo lo ka toljursa se sligau tai tu'a lo cifnu pe
   bu'u lo slicka

   

   ni'o la .totos. na nelci .i bajra ru'u bu'u lo kumfa fau lo nu zvati
   nu'i ge ca pa da ti nu'u gi ca pa de ta nu'u fau lo nu cladu cmoni .i
   ku'i la .dorotis. cu smaji zutse lo loldi gi'e denpa te zu'e lo nu
   zgana lo da'i ba fasnu

   ni'o pa roi ku la .totos. cu binxo lo dukse be lo ka jibni lo kalri
   lolvro kei gi'e pa'o farlu .i pa mai lo cmalu nixli cu jinvi lo du'u
   ba'o cirko ty .i ku'i ba zi viska lo nu pa lo kerlo cu pagre lo vorme
   .i ki'u bo lo barda ni danre pe lo vacri cu stogau ty lo ka galtu kei
   ja'e lo nu na ka'e farlu .i ny cpare fi lo vorme gi'e co'a jgari la
   .totos. fo lo kerlo gi'e lacpu ty fa'a lo nenri be lo kumfa gi'e ba bo
   ga'orgau lo lolvro te zu'e lo nu no se jmina snuti ka'e fasnu

   ni'o so'i lo cacra cu se fanmo .i je masno fa lo nu la .dorotis. cu
   binxo lo ka co'u terpa .i ku'i dy cinmo lo ka sepcni mutce .i je lo
   brife cu tai cladu se sance ja'e lo nu dy na ru'e binxo lo tinynalka'e
   .i ca lo cfari dy kucli lo du'u xu kau dy ba se marxa ja'e lo so'i
   spisa va'o lo nu lo zdani cu di'a farlu .i ku'i fau lo nu lo cacra cu
   se fanmo .e lo nu no xlatce cu fasnu kei dy co'u xanka gi'e jdice lo nu
   smacni denpa gi'e facki lo du'u lo balvi cu mo kau .i ro mai dy cpare
   lo desku loldi lo vo'a ckana gi'e vrebi'o lo gapru .i je la .totos. cu
   jersi gi'e vrebi'o lo jibni be dy

   ni'o to'e ki'u nai lo nu lo zdani cu slilu .e lo nu savru se sance fa
   lo brife kei la .dorotis. cu ba zi ga'orgau lo kanla gi'e sipybi'o
                                
     __________________________________________________________________

   ni'o ni'o re mo'o
   lo nu pènmi lo màxpre

   ni'o la .dorotis. cu se cikyri'a lo jenca poi tai suksa gi'e tai jursa
   vau ja'e lo nu da'i la .dorotis. va'o lo nu na cpana lo ranti ckana cu
   se xrani .i da'i nai lo jenca cu rinka lo nu dy cu barda vasxu gi'e
   kucli lo du'u ma kau pu fasnu .i je la .totos. cu punji lo ri lenku ke
   cmalu nazbi lo flira be dy gi'e badri patcmo .i la .dorotis. cu tsebi'o
   gi'e sajbi'o lo nu ge nai lo zdani cu muvdu gi na'e manku ki'u lo carmi
   solgu'i cu pagre lo canko fau lo nu culgau lo cmalu kumfa .i dy plipe
   fi lo ri ckana gi'e bajra fau lo nu la .totos. cu jibni jersi kei gi'e
   kargau lo vorme

                                

   ni'o lo cmalu nixli cu manci krixa gi'e ru'u catlu fau lo nu lo kanla
   cu banro je banro se ja'e lo nu viska lo tai se manci

   ni'o lo vilcarbi'e pu toljursa mutce punji (to ma'i lo vilcarbi'e toi)
   lo zdani lo midju be lo se manci melbi gugde .i zvati fa lo kukte
   sastu'a pe lo melbi tricu poi se dandu lo ricfu je kukte grute .i lo
   foldi be lo mlecai xrula cu zvati ro lo mlana .i je lo cipni pe lo
   rirci je carmi pimlu cu sanga gi'e na'irsutyvoi ne'i lo tricu .e lo
   demspa .i va lo tordu milxe da cmalu rirxe gi'e muvdu je mircai pagre
   lo jbini be lo crino sastu'a gi'e kandi bacru se pi'o lo voksa poi
   mutce lo ka jai te ckire fi lo cmalu nixli poi xabju ze'a lo tai clani
   lo sudga je grusi sastu'a

   ni'o la .dorotis. ca lo nu ca'o kucli catlu lo cizra joi melbi vanbi cu
   co'a sanji lo poi fa'a dy klama ku'o gunma be lo cizrai be lo ro prenu
   poi dy ke'a ba'o viska .i lo prenu cu cmamau lo makcu poi dy ke'a se
   slabu .i ku'i ji'a na mutce lo ka cmalu .i je'u py simlu lo ka cladu'i
   la .dorotis. ku noi banro sutra ma'i lo na'asmi verba kei gi'e ku'i
   jvinu simlu lo ka na'azma dy li so'i

   

   ni'o gunma lo ci nanmu .e lo pa ninmu .i je ro se go'i cu dasni lo
   cizra .i dasni lo cukla mapku poi konju fi lo cmalu poi gutci li pa lo
   ni gapru lo stedu ku'o ku'o zi'e pe lo mapku sruri ke cmalu janbe poi
   jabyselsna lo titla ca lo nu muvdu .i lo mapku pe lo nanmu cu blanu .i
   je lo mapku pe lo cmalu ninmu cu blabi .i je ny cu dasni lo blabi pastu
   poi cinje dandu lo janco .i py se barna lo so'i tarci poi carmi bu'u lo
   solgu'i tai tu'a lo tabjme .i lo nanmu cu dasni lo blanu pe lo mintu
   selskalei pe lo mapku gi'e dasni lo xamgu se spali cutci poi lo blanu
   bolci cu jorne ke'a lo jipno .i lo nanmu (to la .dorotis. cu jinvi toi)
   cu kaijbi lo ka dunli la nakfamti .xenris. lo ka tolci'o .i ki'u bo re
   lo nanmu cu se xejykre .i ku'i lo cmalu ke tolci'o ninmu cu ju'o sai
   tolci'o zmadu mutce .i lo flira be ny cu se gacri lo cinje .i lo kerfa
   be ny cu na ru'e blabi .i je ny cu tinsa nalmli cadzu

   ni'o lo bi'u nai prenu ca lo nu jbibi'o lo zdani noi la .dorotis. cu
   sanli lo ke'a vorme cu klasti gi'e lauble casnu vau tai lo nu terpa lo
   nu zenba lo ka jibni .i ku'i lo cmalu ke tolci'o ninmu cu klama la
   .dorotis. gi'e krobi'o rinsa gi'e cusku se pi'o lo titla voksa

   ni'o «lu do zanvi'e doi nobli te makfa lo gugde be la maxpre .i mi'a do
   tai ckire lo nu do ba'o catra la palci termafyfe'i pe la stuna kei .e
   lo nu tolpifygau lo mi'a se gugde li'u»

   ni'o la .dorotis. cu tinju'i lo se cusku fau lo nu se cfipu .i ki'u ma
   lo cmalu ninmu cu te cmene dy «lu te makfa li'u» gi'e xusra lo du'u dy
   catra la palci termafyfe'i pe la stuna .i la .dorotis. cu zernalfu'e je
   nalckape ke cmalu nixli gi'e se bevri lo vilcarbi'e ve'a lo minli be li
   so'i .i je ze'a pi ro lo nunji'e dy no roi catra da

   ni'o ku'i lo cmalu ninmu cu za'a kanpe lo nu dy cu spuda .i se ki'u bo
   la .dorotis. se cau lo nu denpa cu cusku «lu do mutce lo ka xendo .i
   ku'i ju'o da se srera .i mi no da catra li'u»

   ni'o «lu se ju lo do zdani cu co'e —sei lo cmalu ke tolci'o ninmu fau
   lo nu cisma cu cusku— .i je la'e di'u mintu .i ko catlu —sei ny fau lo
   nu degja'o lo kojna be lo zdani cu di'a co'e— .i lo re jamfu be ty cu
   za'o bancu fi lo cnita be lo mudri bliku li'u»

   ni'o la .dorotis. cu catlu gi'e krixa co terpa .i je'u va ku lo cnita
   be lo kojna be lo barda kamju poi lo zdani cu se sarji ke'a cu krasi lo
   re jamfu poi dasni lo rijno cutci pe lo kinli crapau

                                

   ni'o «lu ii ii —sei la .dorotis. cu terpa krixa be fau lo nu xance
   jalsimgau— .i ju'o lo zdani pu farlu ta .i .ei mi'o mo li'u»

   ni'o «lu no da se bilga —sei lo cmalu ninmu cu nalselra'u cusku— li'u»

   ni'o «lu ku'i ta mo —sei la .dorotis. cu retsku— li'u»

   ni'o «lu ke'u ta me la palci te makfa pe la stuna —sei lo cmalu ninmu
   cu spusku— .i se pinfu ro la maxpre ze'a lo nanca be li so'i fau lo nu
   la maxpre cu selfu ze'a lo nicte jo'u lo donri .i ca ku ro la maxpre cu
   zifre gi'e ckire do lo nu xagzu'e li'u»

   ni'o «lu la maxpre cu mo —sei la .dorotis. cu te preti— li'u»

   ni'o «lu my se gugde lo vi gugde pe la stuna ge'u noi la palci
   termafyfe'i pu turni li'u»

   ni'o «lu xu do maxpre —sei la .dorotis. cu retsku— li'u»

   ni'o «lu na go'i .i ku'i mi pendo my to'e ki'u nai lo nu mi xabju lo
   gugde pe la berti .i la maxpre ca lo nu viska lo nu lo te makfa pe la
   stuna cu morsi cu benji lo notybei mi .i je mi klama zi .i mi'e la te
   makfa pe la berti li'u»

   ni'o «lu ue sai —sei la .dorotis. cu krixa— .i xu do jetnu termafyfe'i
   li'u»

   ni'o «lu je'u go'i —sei lo cmalu ninmu cu spusku— .i ku'i mi vrude
   termafyfe'i .i je lo prenu mi prami .i mi vlipa mleca la palci
   termafyfe'i ku poi vi turni .i se va'o nai bo da'i ba'e mi pu
   tolpifygau lo prenu li'u»

   ni'o «lu ku'i mi pu sruma lo du'u ro termafyfe'i cu palci —sei lo nixli
   noi xadba terpa lo nu jikca lo jetnu termafyfe'i cu cusku— li'u» .i «lu
   la'e di'u se srera .i pu zasti fa lo vo po'o termafyfe'i bu'u lo mulno
   gugde pe la .oz .i re boi ty poi xabju la berti fa'u la snanu cu vrude
   termafyfe'i .i mi djuno lo du'u jetnu kei ki'u lo nu mi me lo vo mei .i
   lo xabju be la stuna be'o .e lo xabju be la stici cu je'u palci
   termafyfe'i .i ku'i ca lo cabna poi nu do ba'o catra pa boi ty cu zvati
   lo mulno gugde pe la .oz. fa pa po'o palci termafyfe'i no'u la xabju be
   la stici li'u»

   ni'o «lu ku'i —sei la .dorotis. ba lo nu ze'i pensi cu cusku— la
   fetfamti .em. mi pu jungau lo du'u lo ro termafyfe'i cu mrobi'o pu za
   lo nanca be li so'i so'i li'u»

   ni'o «lu la fetfamti .em. cu mo —sei lo cmalu ke tolci'o ninmu cu te
   preti— li'u»

   ni'o «lu .ebu fetfamti mi gi'e xabju la .kanzas. ku noi mi pu klama fi
   ke'a li'u»

   ni'o la termafyfe'i pe la berti cu simlu lo ka ze'a pensi kei fau lo nu
   lo vo'a stedu cu nitsalpo joi lo nu lo kanla cu se farna lo loldi .i ba
   bo ty cu fa'a ga'u catlu gi'e cusku «lu mi na djuno lo du'u ma kau
   stuzi la .kanzas .i ki'u bo mi pu no roi tirna lo nu lo bi'u nai gugde
   cu te tavla .i ku'i ko mi jungau .i xu ky cu lujyklu gugde li'u»

   ni'o «lu ja'a go'i —sei la .dorotis. cu spusku— li'u»

   ni'o «lu ja'o la'e di'u krinu .i ia bu'u lo lujyklu gugde no
   termafyfe'i cu za'o jmive .i je nai su'o mafcre .a su'o mafpli .a su'o
   te makfa cu go'i .i ku'i lo gugde pe la .oz. pu no roi se lujyklugau .i
   ki'u bo mi'a sepli pi ro lo ve vimcu be fi lo munje .i se ki'u bo za'o
   me mi'a fa lo termafyfe'i .e lo te makfa li'u»

   ni'o «lu te makfa fa ma —sei la .dorotis. cu retsku— li'u»

   ni'o «lu la .oz. cu du la banli te makfa —sei la termafyfe'i fau lo nu
   laurjdikygau lo voksa ja'e lo nu toncauba'u cu spusku— .i .obu vlipa
   zei zmadu lo ro mi'a poi gunma .i .obu xabju la ri'ojme tcadu li'u»

   ni'o la .dorotis. cu pu'o da'i te preti fi lo se jmina .i ku'i ca ku la
   maxpre ku noi pu ca'o pu ca'o ne'a smaji sanli cu cladu cmoni gi'e
   degja'o lo kojna be lo zdani be'o noi la palci termafyfe'i pu ca'o
   vreta

   ni'o «lu mo li'u» se retsku lo cmalu ke tolci'o ninmu noi catlu gi'e
   co'a cmila .i lo jamfu be lo morsi termafyfe'i cu ba'o mo'u canci .i je
   no da po'u na'e bo lo rijyska cutci cu ve vimcu

   

   ni'o «lu ty pu tai tolci'o —sei la termafyfe'i pe la berti cu ciksi—
   ja'e lo nu sutra lo ka sudbi'o bu'u lo solgu'i .i lo cabna cu fanmo ty
   .i ku'i lo rijno cutci ca me do moi .i je .ei do dasni li'u» .i ty
   tengau lo birka gi'e lebna lo cutci .i je ba lo nu desygau vimcu lo
   pulce lo nenri be cy cu dunda cy la .dorotis.

   ni'o «lu la termafyfe'i pe la stici pu jgira tu'a lo va cutci —sei pa
   la maxpre cu cusku— .i je cy cu vasru da poi makfa .i ku'i lo du'u ma
   kau makfa zo'u: mi'a pu no roi djuno li'u»

   ni'o la .dorotis. cu bevri lo cutci lo nenri be lo zdani gi'e punji cy
   lo jubme .i ba bo dy cu bartu xruti la maxpre gi'e cusku

   ni'o «lu mi carmi lo ka djica lo nu xruti lo mi fetfamti .e lo mi
   nakfamti .i ki'u bo mi birti lo du'u ra xanka tu'a mi .i xu do mi ka'e
   sidju lo nu mi facki lo du'u ma kau pluta li'u»

   ni'o la maxpre joi la termafyfe'i cu catlu simxu gi'e ba bo catlu la
   .dorotis. gi'e ba bo desygau lo vo'a stedu

   ni'o «lu na'e vu bu'u la stuna —sei pa boi my cu cusku— cu barda
   kutytu'a .i je no da ka'e pagre li'u»

   ni'o «lu mintu lo tcini pe bu'u la snanu —sei lo drata cu cusku— .i
   ki'u bo mi ba'o zvati gi'e ba'o viska .i la snanu cu gugde la vonpre
   li'u»

   ni'o «lu ti'e —sei lo ci moi be lo nanmu cu cusku— mintu bu'u la stici
   .i je lo va gugde noi la .uinkis. cu xabju cu se turni la palci
   termafyfe'i pe la stici ge'u ku noi sefygau do va'o lo nu da'i do
   lampagre li'u»

   ni'o la berti cu zdani mi —sei lo tolci'o ninmu cu cusku— .i je se
   korbi lo mintu ke barda kutytu'a poi sruri lo vi gugde pe la .oz .i uu
   ru'a doi pe mi dirba do bi'ai xabju kansa mi'a li'u»

   ni'o la .dorotis. cu co'a klaku fi la'e di'u .i ki'u bo dy cu cinmo lo
   ka nonkansa bu'u lo ro vi fange prenu .i lo se klaku be dy cu simlu lo
   ka drigau la xendo maxpre .i ki'u bo my cu ba zi lebna lo vo'a zbibu'u
   gi'e si'a co'a klaku .i lo cmalu ke tolci'o ninmu zo'u: ny toldasybi'o
   lo ri mapku gi'e lanxe cpanygau lo te konju lo vo'a nazbi ca lo nu
   kancu cusku «lu pa .i re .i ci li'u» se pi'o lo junri voksa .i ba zi bo
   lo mapku cu binxo lo tanbo noi te ciska se pi'o lo barda je blabi ke
   bakri lerfu

   KO CuRMI LO NU LA .DoROTIS.

   CU KLaMA LA RI'oJME TCaDU

   li'u»

   ni'o lo cmalu ke tolci'o ninmu cu lebna lo tanbo lo ra nazbi gi'e
   retsku ca lo nu ba'o tcidu lo valsi kei «lu xu do se cmene zo .dorotis.
   doi dirba li'u»

   ni'o «lu go'i —sei lo verba fau lo nu fa'a ga'u catlu gi'e sudgau lo se
   klaku cu spusku— li'u»

   ni'o «lu va'o ku do klama .ei la ri'ojme tcadu .i ju'o cu'i la .oz. do
   ba sidju li'u»

   ni'o «lu ma stuzi lo tcadu —sei la .dorotis. cu retsku— li'u»

   ni'o «lu lo prane midju be lo gugde .i se turni la .oz. no'u la banli
   te makfa poi mi pu tavla do ke'a li'u»

   ni'o «lu xu .obu xamgu nanmu —sei lo nixli cu xanka te preti— li'u»

   ni'o «lu .obu xamgu te makfa .i lo du'u xu kau nanmu cu na ka'e se
   djuno mi .i ki'u bo mi no roi viska .obu li'u»

   ni'o «lu ta'i ma mi ka'e klama —sei la .dorotis. cu retsku— li'u»

   ni'o «lu .e'i do cadzu .i clani nu litru pa'o lo gugde poi su'o roi jai
   pluka gi'e su'o roi manku joi mabla .i ku'i mi ba pilno ro lo makfa
   larcu poi mi se slabu ku'o te zu'e lo nu do se bandu fi lo ckape li'u»

   ni'o «lu xu na ku do mi klama kansa —sei lo nixli noi pu co'a jinvi lo
   du'u lo cmalu ke tolci'o ninmu ku po'o pendo cu cpedu cusku— li'u»

   ni'o «lu na go'i .i mi na kakne —sei ny spuda— .i ku'i mi do ba cinba
   .i no da darsi lo nu crogau lo prenu poi ba'o se cinba la termafyfe'i
   pe la berti li'u»

   ni'o ny jbikla la .dorotis. gi'e toljursa cinba dy lo mebri .i tolcanci
   lo ve pencu be lo nixli bei lo ctebi fa lo pa cukla je carmi barna (to
   la .dorotis. cu ba za facki toi)

   ni'o «lu lo dargu be la ri'ojme tcadu cu se gacri lo pelxu kitybli —sei
   la termafyfe'i cu cusku— .i se ki'u bo frili fa lo nu tolcri .i ko ca
   lo nu do tolcliva la .oz. cu na terpa tu'a .obu gi'e cpedu lo ka .obu
   do sidju .i co'o pe mi dirba li'u»

   ni'o lo ci maxpre cu dizlo krobi'o fa'a dy gi'e zandapma dy lo pluka
   nunli'u gi'e ba bo to'o cadzu pa'o lo tricu .i la termafyfe'i cu xendo
   ke stedu muvdu fa'a la .dorotis. gi'e ci roi carna fi'o te sanli lo
   jmati'e gi'e jai suksa fai lo ka canci .i la'e di'u fanza zei mutce la
   .totos. ku noi fa'a cladu gercmo ca lo nu ba'o canci kei ki'u lo nu ty
   pu terpa lo nu gercmo ca lo nu la termafyfe'i cu ca'o zvati

   ni'o ku'i la .dorotis. ki'u lo nu djuno lo du'u ty termafyfe'i cu kanpe
   lo nu ty cu canci du'i la'e di'u .i je dy na sai se spaji
     __________________________________________________________________

   ni'o ni'o ci mo'o
   lo nu la .dorotis. cu nurgau la cpitepygau

   

   ni'o la .dorotis. ca lo nu no drata cu zvati cu co'a xagji .i ja'e bo
   dy cu klama lo kajnyta'e gi'e se va'u katna lo nanba noi dy punji lo
   matne ke'a .i dunda lo pi su'o si'e la .totos. gi'e lebna lo baktu lo
   kajna gi'e bevri by lo cmalu rirxe gi'e tisygau by lo klina je carmi
   djacu .i la .totos. cu bajra klama lo tricu gi'e co'a batci fa'a lo
   cipni poi zutse ty .i la .dorotis. cu klama te zu'e lo nu cpacu la
   .totos. kei gi'e viska lo tai kukte grute poi dandu lo jimca ku'o ja'e
   lo nu jajgau lo pi so'u si'e fau lo nu jinvi lo du'u prane lo ka mapti
   lo nu jmina fi lo cersai

   ni'o ba bo dy cu xruti lo zdani .i je ca lo nu ba'o gasnu lo xamgu nu
   vo'a .e la .totos. cu pinxe lo lenku je klina djacu cu co'a zukte lo ka
   brebi'o lo nu litru se ka'a la ri'ojme tcadu

   ni'o la .dorotis. cu ponse pa po'o taxfu .i ku'i je'u ty jinsa gi'e
   dandu lo grana be ne'a lo ckana .i ty marji lo gingamu ne lo blabi jo'u
   blanu kurfa .i je ty. to'e ki'u nai gi lo blanu cu ba'o milxe lo ka
   kadbi'o gi ja'a melbi taxfu .i lo nixli cu srerivzu'e sezlu'i gi'e
   dasybi'o lo jinsa gingamu bo taxfu gi'e lasna lo xunblabi solmapku lo
   stedu be ny .i ny lebna lo cmalu lanka gi'e clugau ly lo nanba pe lo
   kajnyta'e fau lo nu punji lo blabi bukpu lo gapru .i ba bo ny. fa'a
   ni'a catlu lo ny. jamfu gi'e sajbi'o lo du'u ma kau ni lo cutci pe ny
   cu laldo

   ni'o «lu ju'o ti na banzu lo clani nunli'u doi .totos. —sei dy cusku—
   li'u» .i je la .totos. cu fa'a ga'u catlu lo flira be dy te ga'a lo
   vo'a cmalu ke xekri kanla gi'e desygau lo rebla te zu'e lo nu jarco lo
   ka djuno lo du'u dy ma kau skudji

   ni'o ca bo la .dorotis. cu viska lo nu cpana lo loldi fa lo rijno cutci
   poi pu se ponse la termafyfe'i pe la stuna

   ni'o «lu mi kucli lo du'u xu kau cy mi mapti —sei dy fi la .totos. cu
   cusku— .i cy mapti ju'o lo barda nu cadzu se pi'o cy .i ki'u bo da'i cy
   cu no roi selplidu'e li'u»

   ni'o dy co'u dasni lo ri tolci'o ke skapi cutci gi'e troci co dasni lo
   rijno cutci noi mapti zei prane dy tai lo nu da'i cy pu se zbasu te
   zu'e tu'a dy

   ni'o ro mai lafti lo lanka

   ni'o «lu ko klama doi .totos. —sei dy cusku— .i mi'o ba klama la
   ri'ojme tcadu gi'e retsku fi la banli .oz. fe lo se du'u ta'i ma kau
   xruti la .kanzas. li'u»

   ni'o dy ga'orgau lo vorme gi'e telgau gi'e ralci setca lo ckiku lo
   daski be lo taxfu .i ja'e bo fau lo nu la .totos. cu cikcni ke cadzu
   jersi cu co'a litru

   ni'o so'o da jibni dargu .i ku'i la .dorotis. na nitcu lo clani se
   ditcu lo nu tolcri lo dargu poi se gacri lo pelxu kitybli .i ba zi lo
   tordu dy ca'o cadzu sutra fa'a la ri'ojme tcadu fau lo nu lo vo'a rijno
   cutci cu gleki jabyselsna do'e lo jdari je pelxu ke dargu sefta .i lo
   solri cu carmi te gusni .i je lo cipni cu titla sanga .i je la
   .dorotis. cu na sai xlali cinmo du'i lo noi ju'o cu'i do ke'a kanpe
   ku'o nu lo nixli poi pu jai suksa fai lo ka se vimcu fi lo zdani gugde
   gi'e se punji fi lo midju be lo fange gugde cu ja'a no'a

   ni'o dy se spaji ca lo nu ca'o cadzu kei lo nu lo sruri gugde cu tai
   melbi .i lo cnici bitmu cu zvati lo re mlana be lo dargu gi'e
   zilcintypu'i lo kukte blanu .i je ze'o lo bitmu cu foldi lo gurni .e lo
   te stagi fa lo so'i rau mei .i za'a la maxpre cu certu te cange gi'e
   kakne lo ka kurji lo barda te crepu .i di'i ru'e ku la .dorotis. cu
   lampagre lo zdani .i je lo prenu cu barkla te zu'e lo nu catlu dy gi'e
   krobi'o fa'a dy ca lo nu dy cu lampagre .i ki'u bo ro da djuno lo du'u
   dy pu tutci lo nu daspo la palci termafyfe'i gi'e sefselfamgau my .i lo
   zdani pe la maxpre cu cizyselji'u dinju .i ni'i bo zy cu slanu .i je
   drudi fa lo bolxadba .i ro boi zy cu zilcintypu'i fa lo blanu .i ki'u
   bo bu'u lo vi gugde pe la stuna lo blanu cu selneirai skari
                                

   ni'o ca lo nu co'a vanci noi nu la .dorotis. co'a tatpi lo nu ve'u
   cadzu kei gi'e co'a kucli lo du'u .ei dy ma kau zvati ze'a lo nicte
   zo'u: dy tolcliva lo zdani poi nalmli lo ka bramau lo drata .i bu'u lo
   crino sastu'a be ca'u zy cu dansu fa lo so'i nanmu .e lo so'i ninmu .i
   lo mu cmalu verba cu kelci se rai lo ka cladu .i je lo prenu cu cmila
   gi'e sanga .i fau bo lo ne'a jubme cu culno lo kukte grute fa'u narge
   .e lo pesxu .e lo titnanba .e lo so'i drata ke xamgu cidja

   

   ni'o lo prenu cu xendo rinsa la .dorotis. gi'e friti lo nu dy cu kansa
   py lo nu vacysai citka .i ki'u bo ti zdani lo pa cmima be lo cfurai be
   la maxpre ku pe lo gugde .i je lo pendo be cy cu jmaji cy te zu'e lo nu
   salci lo nu zifre lo ka na selfu la palci termafyfe'i

   ni'o la .dorotis. cu citka lo kukte vacysai gi'e se selfu lo ricfu
   maxpre noi se cmene zo .bok .i ba bo dy cu tsebi'o lo sfofa gi'e catlu
   lo nu lo prenu cu dansu

   ni'o ca lo nu la .bok. cu viska lo rijno cutci pe la .dorotis. cu cusku
   «lu ju'o ru'a do banli te makfa li'u»

   ni'o «lu ki'u ma —sei lo nixli cu retsku— li'u»

   ni'o «lu ki'u lo nu do dasni lo rijno cutci gi'e pu catra la palci
   termafyfe'i .i ji'a lo do taxfu cu vasru lo blabi .i je no na'e bo lo
   termafyfe'i cu dasni lo blabi li'u»

   ni'o «lu lo mi taxfu cu se prina lo blanu jo'u blabi kurfa —sei la
   .dorotis. fau lo nu xulgau vimcu lo cinje be ty cu cusku— li'u»

   ni'o «lu do xendo lo nu dasni ta —sei la .bok. cu cusku— .i blanu fa lo
   skari pe la maxpre .i je blabi fa lo skari pe lo termafyfe'i .i ja'o
   mi'a djuno lo du'u do xendo termafyfe'i li'u»

   ni'o la .dorotis. cu na djuno lo du'u .ei spuda la'e di'u ma kau .i
   ki'u bo ro lo prenu cu simlu lo ka jinvi lo du'u dy termafyfe'i .i je
   dy cu ja'a sai djuno lo du'u sa'u dy fadni ke cmalu nixli gi'e funca
   klama ri'a lo vilcarbi'e lo cizra gugde

   ni'o ca lo nu dy ba'o co'a tatpi lo nu catlu lo nundansu kei la .bok.
   cu klagi'a dy lo zdani nenri noi bu'u ke'a by dunda fi dy fe lo kumfa
   poi vasru lo melbi ckana .i lo ckagai cu marji lo blanu bukpu .i je la
   .dorotis. cu panpi sipna se ru'u cy co'u lo cerni

   ni'o dy citka lo ricfu cersai gi'e catlu lo cmalu ke maxpre cifnu noi
   kelci la .totos. gi'e lacpu lo rebla gi'e ge krixa gi cmila vau tai da
   poi la .dorotis. cu mutce lo ka se zdile ke'a .i la .totos. cu xamgu
   cinri lo ro prenu .i ki'u bo py cu pu no roi viska lo gerku
                                

   ni'o «lu ma ni darno la ri'ojme tcadu —sei lo nixli cu te preti— li'u»

   ni'o «lu mi na djuno —sei la .bok. cu junri spuda— .i ki'u bo mi no roi
   zvati ty .i xagmau fi lo prenu fa lo nu darno la .oz. va'o lo nu na se
   cuntu fa py joi .obu .i ku'i clani ve klama la ri'ojme tcadu .i je lo
   djedi be li so'i ba ditcu .i lo vi gugde cu ricfu gi'e pluka .i ku'i do
   nitcu lo nu pagre lo rufsu je ckape stuzi pu lo nu do tolcliva lo fanmo
   be lo do nunli'u li'u»

   ni'o la'e di'u milxe se xanka la .dorotis. .i ku'i dy djuno lo du'u no
   na'e bo la .oz. cu ka'e sidju dy lo nu xruti la .kanzas. .i se mu'i bo
   dy cu virnu jdice lo du'u na ba tolselfarbi'o

   ni'o dy tolrinsa lo pendo be dy gi'e za'u re'u co'a litru lo pelxu
   kitybli dargu .i ca lo nu ba'o klama ve'a lo minli be li so'i cu jdice
   lo nu klasti te zu'e lo nu surla .i ja'e bo parkla lo gapru be lo bitmu
   poi jibni lo klaji ku'o gi'e tsebi'o .i lo barda grufoi cu ragve lo
   bitmu .i je lo naldarno zo'u dy viska lo cpitepygau noi galtu zvati lo
   grana te zu'e lo nu fanta lo nu lo cipni cu jbibi'o lo makcu gurni

   

   ni'o la .dorotis. cu cpanygau lo xejni'a lo xance gi'e pensi catlu la
   cpitepygau .i stedu cy fa lo cmalu dakli noi terse'a lo sudysrasu zi'e
   noi lo kanla .e lo nazbi .e lo moklu cu pu se cintypu'i te zu'e lo nu
   sinxa lo flira .i lo tolci'o ke se kilji'o je blanu mapku poi pa la
   maxpre pu ponse ke'a cu ba'o se punji fi lo gapru be lo stedu be cy .i
   je lo te zilvi'u be lo prenu cu marji lo blanu taxfu noi ba'o
   selplidu'e gi'e ba'o kadbi'o ku'o gi'e ji'a terse'a lo sudysrasu .i lo
   jamfu cu dasni lo tolci'o cutci ne lo blanu jipno (to dunli lo se dasni
   be lo ro prenu poi xabju lo vi gugde toi) .i je lo bi'u nai prenu cu
   gau galtu fi lo stani be lo gurni se pi'o lo grana poi pagre lo trixe
   be py

   ni'o ca lo nu la .dorotis. cu ca'o junri catlu lo cizra je se cintypu'i
   flira be la cpitepygau kei dy se spaji lo nu viska lo nu cy. masno
   kalgaisligau .i dy ca lo cfari cu jinvi lo du'u ju'o dy srera .i ki'u
   bo no lo cpitepygau pe la .kanzas. cu su'o roi kalgaisligau .i ku'i nau
   ku lo prenu cu sedyfarmu'u fa'a dy tai lo te xendo .i ba bo dy
   nitparkla lo bitmu gi'e cadzu fa'a py fau lo nu la .totos. ru'u lo
   grana cu bajra gi'e gercmo

   ni'o «lu coi —sei la cpitepygau cu sudga voksa cusku— li'u»

   ni'o «lu xu do pu tavla —sei lo nixli fau lo nu manci cu retsku— li'u»

   ni'o «lu ju'o —sei la cpitepygau cu spuda— .i ma do li'i cabna li'u»

   ni'o «lu lo xamgu ki'e do'u —sei la .dorotis. cu clite spusku— .i ma do
   li'i cabna li'u»

   ni'o «lu mi na cinmo lo pluka —sei la cpitepygau fau lo nu cisma cu
   cusku— .i ki'u bo mutce lo ka tolzdi kei fa lo nu ca ge lo nicte gi lo
   donri cu tepygau lo korvo li'u»

   ni'o «lu xu na kakne lo ka fa'a ni'a klama —sei la .dorotis. cu retsku—
   li'u»

   ni'o «lu na go'i .i ki'u bo lo vi grana cu pagre lo mi trixe .i .e'o
   va'o gi do vimcu lo grana gi mi mutce lo ka ckire do li'u»

   ni'o la .dorotis. cu pejgau lo re birka gi'e viclafti lo prenu lo grana
   .i ki'u bo py ri'a lo nu terse'a lo sudysrasu cu linto tcemli

   ni'o «lu ki'e sai do —sei la cpitepygau ca lo nu ba'o punji fi lo loldi
   cu cusku— .i mi cinmo lo ka cnino prenu li'u»

   ni'o la .dorotis. cu se spaji la'e di'u .i ki'u bo simlu lo ka cizra
   kei fa lo nu tirna lo nu lo terse'a nanmu cu tavla kei kei .e lo nu
   viska lo nu ny cu krobi'o rinsa gi'e kansa cadzu pa'a tu'a dy

   ni'o «lu do me ma —sei la cpitepygau ca lo nu ba'o pejgau lo sevzi gi'e
   ba'o ta'irva'u cu retsku— .i je do ma ca'o klama li'u»

   ni'o «lu mi se cmene zo .dorotis. —sei lo nixli cu cusku— gi'e ca'o
   klama la ri'ojme tcadu te zu'e lo nu cpedu fi la banli .oz. fe lo nu
   xrugau mi la .kanzas. li'u»

   ni'o «lu ma stuzi la ri'ojme tcadu —sei te preti— .i ji'a la .oz. cu mo
   li'u»

   ni'o «lu ue xu do na djuno —sei dy se spaji spuda— li'u»

   ni'o «lu je'u na go'i .i mi na djuno su'o da .i za'a dai mi terse'a .i
   se ki'u bo mi na sai se besna —sei badri spusku— li'u»

   ni'o «lu ua —sei la .dorotis. cu cusku— .i mi do kecti zei mutce li'u»

   ni'o «lu ba'a pei —sei retsku— va'o lo nu mi do kansa lo nu klama la
   ri'ojme tcadu zo'u: la .oz. cu dunda lo besna mi li'u»

   ni'o «lu mi na ka'e djuno —sei dy xrugau— .i ku'i do zifre lo nu kansa
   mi .i ga nai la .oz. na dunda lo besna do gi no da do to'e prali li'u»

   ni'o «lu jetnu —sei la cpitepygau cu cusku— .i je'u —sei cy sivni
   ra'irgau— mi na se nabmi lo nu lo tuple .e lo birka .e lo xadni vu'o pe
   mi cu sudysrasu terse'a .i ki'u bo mi na ka'e cortu .i lo nu da'i da
   stapa pa lo mi jmadegji gi'a tunta mi se pi'o lo jesni cu na vajni .i
   ki'u bo mi na kakne lo ka ganse .i ku'i mi na djica lo nu lo prenu mi
   te cmene zo bebna .i je va'o lo nu lo mi stedu cu stodi lo ka culno lo
   po'o sudysrasu jo'u nai lo besna zo'u: ta'i ma mi ka'e djuno su'o da
   li'u»

   ni'o «lu mi jimpe lo du'u do ma kau cinmo —sei lo cmalu nixli noi je'u
   kecti cu cusku— .i va'o lo nu do klama kansa mi kei mi ba cpedu fi la
   .oz. fe lo ka gasnu ro lo jai se kakne be se va'u do li'u»

   ni'o «lu ki'e do'u —sei ckire spuda— li'u»

   ni'o lo re mei cu xruti lo klaji .i la .dorotis. cu sidju la cpitepygau
   lo nu ravykla lo bitmu .i je lo re mei cu co'a litru lo pelxu kitybli
   dargu se ka'a la ri'ojme tcadu

   ni'o la .totos. ca lo nuncfa na nelci lo vi ziljmina be lo bende .i ty
   ru'u lo terse'a nanmu cu sumnyzu'e tai lo nu da'i sruma lo du'u cumki
   fa lo nu lo ratcu zdani cu zvati lo sudysrasu .i je ty cu so'i roi
   fe'ucmo tai lo te nalxe'o fa'a la cpitepygau

                                                             

   ni'o «lu ko na se nabmi tu'a la .totos. —sei la .dorotis. fi lo ri
   cnino pendo cu cusku— .i ty cu no roi batci li'u»

   ni'o «lu mi na terpa —sei la cpitepygau cu spuda— .i ty na ka'e crogau
   lo sudysrasu .i .e'o ko curmi lo nu mi bevri lo va lanka se va'u do .i
   mi na ba se nabmi .i ki'u bo mi na ka'e tatpi .i .ai mi do jungau fo lo
   se mipri —sei cy fau lo nu cadzu cu di'a co'e— .i zasti fa pa po'o da
   poi mi terpa ke'a li'u»

   ni'o «lu ma co'e —sei la .dorotis. cu te preti— .i xu lo maxpre te
   cange poi zbasu do li'u»

   ni'o «lu na go'i —sei la cpitepygau cu spusku— .i lo jelca sacki cu
   co'e li'u»

     __________________________________________________________________

   ni'o ni'o vo mo'o
   lo pluta poi pagre lo ricfoi

   

   ni'o ba za lo cacra be li su'o lo pluta cu co'a rufsu .i je lo nu cadzu
   cu co'a tai nandu ja'e lo nu la cpitepygau cu so'i roi tapfli lo pelxu
   kitybli noi vi mutce lo ka rufsu .i je'u su'o roi ku ky ba'o porpi gi'o
   nai ji'a sai mulno se claxu fau lo nu zvati fa lo kunti noi la .totos.
   cu plipe lo ragve zi'e noi la .dorotis. cu cadzu ru'u ke'a .i la
   cpitepygau zo'u fau lo nu na se besna cu sirji cadzu ja'e lo nu stapa
   lo kunti gi'e cpana farlu lo jdari kitybli .i ku'i no roi cortu .i je
   la .dorotis. cu lafti gi'e sa'irgau cy fau lo nu cy boi dy kansa lo ka
   gleki cmila lo cy. malfu'a

   ni'o lo vi cange cu na sai simsa lo fe'e pu cange lo ka xamgu se kurji
   .i zasti fa me'i zdani .e me'i grute tricu .i je pa'a gi lo litru cu
   klama gi lo gugde cu zenba lo ka seldriselji'u

   ni'o ca lo dormidju cu tsebi'o ne'a lo cmalu rirxe .i je la .dorotis.
   cu kargau lo lanka gi'e lebna pi su'o lo nanba .i friti lo pa spisa la
   cpitepygau .i ku'i cy fapro

   ni'o «lu mi no roi xagji —sei cy cusku— .i je zanfu'a mi fa lo nu na
   go'i kei ki'u lo nu lo mi moklu cu pixra po'o .i va'o lo nu mi sraku my
   ja'e lo nonselsfe te zu'e lo nu mi ka'e citka zo'u: lo sudysrasu poi mi
   terse'a ke'a cu muvdu lo bartu .i je da'i la'e di'u cu daspo lo tarmi
   be lo mi stedu li'u»

   ni'o la .dorotis. cu zi viska lo nu la'e di'u jetnu .i se ki'u bo
   tu'ifru po'o gi'e di'a citka lo nanba

   ni'o «lu ko mi jungau da do jo'u lo do te klama —sei la cpitepygau ca
   lo nu dy cu ba'o citka lo vacysai cu cusku— li'u» .i dy boi cy jungau
   ro da la .kanzas .e lo nu ro de bu'u grusi .e lo nu lo vilcarbi'e cu
   bevri dy lo vi cizra gugde pe la .oz.
                                

   ni'o la cpitepygau cu ralci tinju'i gi'e cusku «lu mi na jimpe lo du'u
   mu'i ma kau do djica lo nu cliva lo vi melbi gugde gi'e xruti lo sudga
   je grusi stuzi poi do ke'a te cmene zo .kanzas. li'u»

   ni'o «lu krinu la'e di'u fa lo nu do na se besna —sei lo nixli cu
   spuda— .i se ja'e nai lo nu ma kau ni lo mi'a zdani cu jadycau gi'e
   grusi zo'u: mi'a noi rectu je ciblu prenu cu zmanei lo nu xabju zy kei
   lo ro me lo drata gugde moi va'o ji'a sai lo nu gy. melbi traji .i no
   stuzi cu simsa lo zdani li'u»

   ni'o la cpitepygau cu patyva'u

   ni'o «lu li'a mi na jimpe kakne —sei cy cusku— .i va'o lo nu da'i lo do
   stedu cu terse'a lo sudysrasu tai tu'a lo me mi moi cu la'a xabju fa ro
   do'o lo melbi stuzi .i je va'o ku la .kanzas. cu se zvati no sai prenu
   .i zanfu'a la .kanzas. fa lo nu do se besna li'u»

   ni'o «lu .au pei do te lisri fi da mi ze'a lo nu ma'a surla —sei lo
   verba cu retsku— li'u»

   ni'o la cpitepygau cu tolzau catlu vy gi'e spusku «lu

   ni'o lo mi ba'o nunjmive cu tai tordu ja'e lo nu mi ca'a djuno no da .i
   mi se zbasu ca lo prulamdei be lo prulamdei .i lo du'u ma kau fasnu
   bu'u lo munje pu la'e di'u cu na sai se djuno mi .i fu'au ca lo nu lo
   te cange cu zbasu lo mi stedu kei pa lo pa moi se zukte cu ka pirfi'i
   lo mi kerlo kei ja'e lo nu mi tirna lo nu ma kau bu'u fasnu .i zvati fa
   lo ji'a drata maxpre .i lo pa moi se tirna be mi cu nu lo te cange cu
   cusku «lu do ma jinvi lo vi kerlo li'u»

   ni'o «lu ky na cnici —sei lo drata cu cusku— li'u»

   ni'o «lu na nabmi —sei lo te cange cu cusku— .i to'e ki'u nai kerlo
   li'u» noi la'e ke'a je'a jetnu

   ni'o «lu ca ku mi finti lo kanla —sei lo te cange cu cusku— li'u» .i
   tai ku cy pirfi'i lo mi pritu kanla .i je co'a lo nu co'i mulno kei mi
   catlu .u'e cy .e ro lo sruri be mi fau lo nu mutce lo ka kucli kei ki'u
   lo nu mi pa re'u viska lo munje

   ni'o «lu ta melbi kanla —sei lo maxpre noi ca'o zgana lo te cange cu te
   notci— .i lo blanu cu ja'a mapti se skari lo kanla li'u»

   ni'o «lu .ai mi finti lo drata poi bramau milxe —sei lo te cange cu
   cusku— li'u» .i ca lo nu lo re moi kanla ba'o se finti kei mi ka'e
   viska se mau lo purci .i ba bo cy finti lo mi nazbi .e lo mi moklu .i
   ku'i mi na'e tavla ki'u lo nu ca ku mi na djuno lo du'u ma kau te pilno
   lo moklu .i mi se zdile lo nu catlu lo nu xai zbasu lo mi birka .e lo
   mi tuple .i ca lo nu lo mi stedu cu se lasna kei mi jgira mutce ki'u lo
   nu pe'i mi dunli ro lo drata lo ka remna

   ni'o «lu lo vi nanmu ba banzu tepygau lo korvo —sei lo te cange cu
   cusku— .i se jvinu lo mintu be lo remna li'u»

   ni'o «lu ju'o .i ca'a remna —sei lo drata cu cusku— li'u» .i je mi
   mutce lo ka tugni dy .i lo te cange mi bevri fau lo nu mi jbini lo
   birka jo'u lo xadni kei gi'e punji fi lo clani grana noi do mi ke'a
   tolcri .i cy .e lo ri pendo cu ba zi to'o cadzu ja'e lo nu mi nonkansa

   ni'o mi na nelci lo nu mi tai nonkansa .i se ki'u bo mi troci lo ka
   cadzu jersi xai .i ku'i lo mi jamfu na lamji lo loldi .i je mi jai se
   bapli fai lo ka stali lo grana .i seicni nunjmive ki'u lo nu zasti fa
   no da poi mi ka'e pensi ke'a ku'o ki'u lo nu mi pu tai zi se zbasu .i
   so'i korvo je so'i drata cipni cu vofli fa'a ne'i lo gurni foldi .i
   ku'i zi ca lo nu viska mi cu to'o vofli fau lo nu jinvi lo du'u mi
   maxpre .i la'e di'u pluka mi gi'e gasnu lo nu mi cinmo lo ka vajni
   mutce prenu .i ba za bo pa tolci'o korvo cu vofli jbibi'o mi .i je ba
   lo nu ralci catlu mi cu tsebi'o lo mi janco gi'e cusku di'e

   

   ni'o «lu mi kucli lo du'u xu kau lo te cange pu jinvi lo du'u tcica be
   mi kakne fau lo nu tai juxre .i ro korvo poi na bebna cu viska lo nu do
   ke po'o sudysrasu terse'a nanmu li'u» .i ba bo ky cu fa'a ni'a plipe lo
   mi jamfu gi'e citka ro lo gurni poi ky djica .i lo drata cipni fau lo
   nu viska lo nu ky na se xrani mi cu klama te zu'e lo nu cy. ji'a citka
   lo gurni .i ja'e bo ba za lo cmalu lo barda gunma be ky cu sruri mi

   ni'o mi pu badri la'e di'u .i ki'u bo jarco lo du'u je'u mi na tai
   xamgu cpitepygau .i ku'i lo tolci'o korvo cu kufygau mi fau lo nu cusku
   «lu va'o lo nu do se besna kei do xagdu'i ro drata remna gi'e xagmau
   su'o boi ry .i lo besna cu selte'i lo ka lo nu da ponse ce'u cu se
   vamji kei fi'o nalvai lo du'u da korvo gi'i kau remna li'u»

   ni'o ca lo nu lo korvo ba'o cliva kei mi pensi la'e di'u gi'e jdice lo
   du'u .ai troci lo ka cpacu lo besna .i zanfu'a fa lo nu do lampagre
   gi'e vicycpu mi lo grana .i je lo se cusku be do cu bitygau mi lo du'u
   la banli .oz. ba dunda lo besna mi ca lo nu mi'o tolcliva la ri'ojme
   tcadu li'u»

                                                             

   ni'o «lu mi pacna lo nu ja'a co'e kei —sei la .dorotis. cu stace cusku—
   ki'u lo nu do simlu lo ka djica carmi li'u»

   ni'o «lu ie mi ja'a djica —sei la cpitepygau cu xrugau cusku— .i da tai
   tolkufra lo nu da djuno lo du'u da bebna li'u»

   ni'o «lu ja'o —sei lo nixli cu cusku— mi'o klama .e'u li'u» .i je dunda
   lo lanka la cpitepygau

   ni'o fe'e ca ku no bitmu cu jibni lo klaji mlana .i je lo gugde cu
   rufsu gi'e nalzilplixa .i ca lo nu lo vanci cu jibni cu tolcliva fa lo
   litru lo barda ricfoi noi bu'u ke'a lo tricu cu barda gi'e zvajbisi'u
   vau tai ja'e lo nu lo jimca be ty cu pensi'u lo gapru be lo pelxu
   kitybli dargu .i ni'a lo tricu cu na ru'e manku .i ri'a bo lo jimca cu
   fanta lo nu lo solgu'i cu nerbi'o .i ku'i lo litru cu na klasti gi'e
   ca'o klama lo nenri be lo ricfoi

   ni'o «lu ga nai lo vi dargu cu nerbi'o gi dy bi'ai barbi'o —sei la
   cpitepygau cu cusku— .i je ki'u lo nu la ri'ojme tcadu cu se stuzi lo
   drata fanmo be lo dargu kei mi'o bilga lo ka klama ro da poi dy mi'a da
   klagi'a li'u»

   ni'o «lu da'i ro da la'e di'u djuno —sei la .dorotis. cu cusku— li'u»

   ni'o «lu ju'o .i la'e di'u krinu lo nu mi djuno —sei la cpitepygau cu
   spuda— .i ga nai sarcu lo nu facki kei fa lo nu se besna gi da'i mi no
   roi cusku de'u li'u»

   ni'o ba za lo cacra be li ji'i pa lo gusni cu canci kadbi'o .i je lo
   litru ca tapflikla ne'i lo manku .i la .dorotis. na sai ka'e viska .i
   ku'i la .totos. ja'a ka'e go'i .i ki'u bo lo gerku cu certu lo ka viska
   ne'i lo manku .i je la cpitepygau cu xusra lo du'u cy kakne lo ka viska
   du'i lo nu co'e ca lo donri .i se mu'i bo dy cu jgari lo birka be cy
   gi'e snada lo ka xamgu banzu klama

   ni'o «lu ko va'o lo nu viska da poi ma'a kakne lo ka sipna bu'u ke'a
   ze'a lo nicte —sei dy cusku— cu jungau mi .i ki'u bo lo nu cadzu bu'u
   lo manku cu mutce lo ka to'e se kufra li'u»

   ni'o ba za bo la cpitepygau cu klasti

   

   ni'o «lu mi viska lo cmalu cmazda fa'a lo pritu be mi'o —sei cusku— .i
   zilzba lo tanbo jo'u lo jimca .i .au pei mi'o klama li'u»

   ni'o «lu .au ja'ai —sei lo verba cu spuda— .i mi ja'a sai tatpi li'u»

   ni'o tai ku la cpitepygau cu gidva pa'o lo tricu co'u lo nu tolyli'a lo
   cmazda .i je la .dorotis. cu nerkla gi'e tolcri lo ckana poi sudga
   pezli se zbasu ku'o bu'u pa kojna .i ba zi cpana binxo .i je fau lo nu
   la .totos. cu mlana jibni cu zi co'a condi sipna .i la cpitepygau noi
   no roi tatpi cu sanli bu'u lo drata kojna gi'e depyjdari denpa co'u lo
   cerni

     __________________________________________________________________

   ni'o ni'o mu mo'o
   lo nu nurgau la tinci mudypre

   

   ni'o ca lo nu la .dorotis. cu cikybi'o kei lo solgu'i cu ca'a pagre lo
   tricu .i je la .totos. cu xa'o bartu gi'e ru'u jersi lo cipni jo'u lo
   ricyractu .i dy tsebi'o gi'e ru'u catlu .i va ku la cpitepygau cu za'o
   depyjdari sanli bu'u lo kojna gi'e denpa tu'a dy

   ni'o «lu .ei ma'a klama gi'e sisku lo djacu —sei dy fi cy cu cusku—
   li'u»

   ni'o «lu do nitcu lo djacu ma —sei cy retsku— li'u»

   ni'o «lu lo nu lumci lo mi flira ba tu'a lo pulce be lo pluta kei .e lo
   nu lo nanba na snipa lo mi galxe li'u»

   ni'o «lu ru'a lo nu da rectu cu na'e se kufra da —sei la cpitepygau cu
   pensi cusku— .i ki'u bo da bilga lo ka sipna gi'e citka gi'e pinxe .i
   ku'i do se bersa .i je se vamji lo barda raktu fa lo nu kakne lo nu
   drani pensi li'u»

   ni'o lo gunma cu cliva lo cmazda gi'e cadzu pa'o lo tricu co'u lo nu
   tolcri lo cmalu jinto be lo klina djacu be'o poi bu'u ke'a la .dorotis.
   cu pinxe gi'e jinru gi'e citka lo cersai .i dy viska lo nu lo nanba ve
   vimcu pe lo lanka cu na mutce kei gi'e ckire zi'o lo nu la cpitepygau
   na nitcu lo nu citka su'o da kei ki'u lo nu lo ve vimcu cu ja'a ru'e
   banzu lo nu dy jo'u la .totos. ka'e citka ca lo cabdei

   ni'o dy ca lo nu mo'u citka lo sanmi gi'e pu'o xruti lo pelxu kitybli
   klaji cu se spaji lo nu tirna lo dizlo se cmoni poi jibni

   ni'o «lu ta mo —sei dy toldarsi retsku— li'u»

   ni'o «lu mi na ka'e se xanri —sei la cpitepygau cu spuda— .i ku'i ma'a
   ka'e klama gi'e facki li'u»

   ni'o ca zi bo lo drata se cmoni cu se tirna gi'e simlu lo ka se krasi
   lo trixe be xai .i xy carna gi'e cadzu pa'o lo ricfoi ve'a lo jai ve'a
   su'o roi stapa .i ca bo la .dorotis. cu viska lo nu da carmi ne'i lo
   gusni poi pagre lo jbini be lo tricu .i dy bajra fa'a lo stuzi gi'e ba
   bo suksa klasti fau lo nu se spaji krixa lo cmalu

   ni'o pa lo barda tricu cu su'o si'e se katna .i je fau lo nu sanli ne'a
   ty fau lo nu jgari lo se lafti ka'amru lo re xance zo'u: lo nanmu poi
   mulno lo ka tinci .i lo stedu .e lo birka .e lo tuple cu jorne lo xadni
   .i ku'i ny prane lo ka muvdycau kei tai lo nu na sai ka'e muvdu

   ni'o la .dorotis. cu catlu ny fau lo nu manci kei .i je la cpitepygau
   ji'a cu go'i ca lo nu la .totos. cu kinli cmoni gi'e zukte lo ka batci
   lo tinci tuple kei noi crogau lo ra denci

   ni'o «lu xu do pu cmoni —sei la .dorotis. cu retsku— li'u»

   ni'o «lu go'i —sei lo tinci nanmu cu spusku— .i mi pu cmoni ze'u lo
   nanca be li za'u pa se cau lo nu da tirna mi gi'a klama te zu'e lo nu
   sidju li'u»

   ni'o «lu mi do ta'i ma ka'e sidju —sei dy ranti tonga te preti be ki'u
   lo nu lo badri voksa poi lo nanmu cu se voksa ke'a cu pencu lo ruxse'i
   be dy— li'u»

   ni'o «lu ko cpacu lo ctile lante gi'e ctile sabji lo mi te jorne —sei
   ny spusku— .i jy tai furtirse se pagbu ja'e lo nu mi na sai ka'e muvgau
   jy .i mi va'o lo nu te sabji lo ctile cu ba zi di'a se xamgu .i do ba
   tolcri lo ctile lante lo kajna be ne'i lo mi cmazda li'u»

   ni'o la .dorotis. cu zi bajra xruti lo cmazda gi'e tolcri lo ctile
   lante gi'e ba bo xruti gi'e xanka retsku «lu lo do te jorne ma zvati
   li'u»

   ni'o «lu ko sabji fi lo mi cnebo —sei la tinci mudypre cu spusku— li'u»
   .i ja'o dy sabji .i je ki'u lo nu furtirse mutce kei la cpitepygau cu
   co'a jgari lo stedu gi'e toljursa muvgau sy fau lo nu zunle fa'u pritu
   cargau kei co'u lo nu muvdu zifre .i je ba bo lo nanmu cu kakne lo ka
   muvgau sy zu'e ny po'o li'u»

   ni'o «lu ca ku ko ctile sabji fi lo mi birka —sei ny cusku— li'u» .i la
   .dorotis. cu sabji .i je la cpitepygau cu toljursa krogau by co'u lo nu
   xamgu claxu lo furtirse gi'e cnino dunli

   ni'o la tinci mudypre cu geicmo gi'e dzize'agau lo ri ka'amru noi my
   ke'a sa'orgau fo lo tricu

   ni'o «lu ti barda se kufra —sei my cusku— .i mi pu jgari lo va ka'amru
   co'a lo nu mi furtirse selpau .i je mi gleki lo nu ro mai to'e lafti .i
   ca ku zo'u va'o lo nu do ctile sabji fi lo mi tuple te jorne kei mi
   di'a se xamgu li'u»

   ni'o se ki'u bo xai ctile sabji fi lo tuple co'u lo nu muvdu zifre .i
   je my cu so'i roi kirsku fi lo nu ba'o se nurgau .i ki'u bo my simlu lo
   ka mutce lo ka clite .e lo ka ckire

   ni'o «lu da'i mi va'o lo nu do na klama cu ze'e va sanli —sei my cusku—
   .i ja'o ju'o do nurgau lo mi nunjmive .i lo nu do ti zvati cu jalge ma
   li'u»
                                

   ni'o «lu mi'a klama la ri'ojme tcadu te zu'e lo nu penmi la banli .oz.
   —sei dy spusku— .i je mi'a klasti bu'u lo do cmazda te zu'e lo nu zvati
   ze'a lo nicte li'u»

   ni'o «lu ki'u ma do djica lo nu penmi la .oz. —sei my retsku— li'u»

   ni'o «lu .au .obu mi xrugau benji la .kanzas. .i je la cpitepygau cu
   djica lo nu .obu dunda lo besna cy —sei dy spusku— li'u»

   ni'o la tinci mudypre cu simlu lo ka ze'i condi pendi .i ba bo cusku:

   ni'o «lu ba'a pei la .oz. cu dunda lo risna mi li'u»

   ni'o «lu .y ru'a —sei la .dorotis. cu spusku— .i da'i la'e di'u frili
   dunli lo nu dunda lo besna la cpitepygau li'u»

   ni'o «lu jetnu —sei la tinci mudypre cu spuda— .i ja'o mi ji'a va'o lo
   nu do curmi lo nu mi kansa do cu klama la ri'ojme tcadu te zu'e lo nu
   cpedu lo ka la .oz. mi sidju li'u»

   

   ni'o «lu .e'a ko kansa —sei la cpitepygau cu xendo cusku— li'u» .i je
   la .dorotis. cu jmina cusku lo se du'u da'i gleki lo nu se kansa my .i
   ja'e bo la tinci mudypre cu vregau lo ri ka'amru lo janco .i je bo xai
   pagre lo ricfoi co'u lo nu tolcliva lo klaji poi se gacri lo pelxu
   kitybli

   ni'o la tinci mudypre pu cpedu fi la .dorotis. fe lo nu punji lo ctile
   lante lo lanka pe dy .i «lu .i ki'u bo —sei my cusku— mi va'o lo nu mi
   zilkavbu lo nuncarvi gi'e za'u re'u furtirfarvi cu ba mutce nitcu lo
   ctile lanka li'u»

   ni'o ja'a zanfu'a fa lo nu lo cnino pendo cu cmibi'o lo bende .i ki'u
   bo za ba lo nu za'u re'u cfagau lo nunli'u kei by tolcliva lo stuzi noi
   lo tricu .e lo jimca cu banro lo tai rotsu ja'e lo nu lo litru na ka'e
   pagre .i ku'i la tinci mudypre cu co'a gunka se pi'o lo ri ka'amru gi'e
   tai xamgu katna ja'e lo nu ba za ba'o gasnu tu'a lo vorme se va'u lo
   mulno bende
                                

   ni'o la .dorotis. cu ca lo nu by ca'o cadzu cu tai junri pensi ja'e lo
   nu dy na sanji ca je fe lo nu la cpitepygau cu tapflifa'u fi lo kevna
   gi'e gunro fa'a lo drata mlana be lo dargu .i je'u cy bilga lo ka
   cpesku fi dy fe lo nu sidju fi lo nu sa'irbi'o

   

   ni'o «lu ki'u ma do na cadzu ru'u lo kevna —sei la tinci mudypre cu
   retsku— li'u»

   ni'o «lu mi na djuno rau da —sei la cpitepygau cu gleki spuda— .i lo mi
   stedu cu te setca lo sudysrasu .i la'e di'u krinu lo nu mi klama la
   .oz. te zu'e lo nu cpedu fi .obu fe tu'a lo besna li'u»

   ni'o «lu ua —sei la tinci mudypre cu cusku— .i ku'i je'u lo besna na
   xagrai lo ro da pe lo munje li'u»

   ni'o «lu xu do se besna —sei la cpitepygau cu te preti— li'u»

   ni'o «lu na go'i .i lo mi stedu cu kunti mutce —sei la mudypre cu
   spusku— .i ku'i pu ku mi se besna gi'e se risna ji'a .i ja'o mi fau lo
   ba'o nu troci tu'a ro lo re mei cu da'i mutce lo ka zmanei lo risna
   li'u»

   ni'o «lu ma krinu la'e di'u —sei la cpitepygau cu retsku— li'u»

   ni'o «lu mi ba te lisri fi lo me mi moi do .i je ba bo do djuno li'u»

   ni'o tai ku ze'a lo nu xai cadzu pagre lo ricfoi kei la tinci mudypre
   cu te lisri fi lo di'e lisri

   ni'o «lu mi bersa lo mudypre poi katna lo tricu bu'u lo ricfoi gi'e ba
   bo jibri vecnu lo mudri .i ca lo nu mi binxo lo makcu kei mi ji'a binxo
   lo mudyka'a .i je ba lo nu lo mi patfu cu mrobi'o kei mi kurji lo mi
   tolci'o mamta ze'a lo nu my cu jmive .i ba bo mi jdice lo nu mi se ba'i
   lo nu nonkansa lo nu jmive cu ba spebi'o te zu'e lo nu na binxo lo ka
   seicni

   ni'o pa lo nixli pe la maxpre pu tai melbi ja'e lo nu mi ba za binxo lo
   ka mutce lo ka prami ny .i ny zu'u nai pu nupre lo nu speni mi ca lo nu
   mi te pleji lo banzu be lo nu zbasu lo xagmau zdani se va'u ny .i se
   mu'i bo mi pu zukte lo ka gunka fi'o se camzma ro lo me lo purci moi .i
   ku'i lo bi'u nai nixli cu xabju fi'o kansa lo tolci'o ninmu poi na
   djica lo nu vo'a da speni .i ki'u bo ny tai lazni ja'e lo nu djica lo
   nu lo nixli cu stali gi'e jukpa gi'e nicygau lo zdani .i se mu'i bo lo
   tolci'o ninmu cu klama la palci termafyfe'i pe la stuna gi'e nupre lo
   nu dunda lo re lanme .e lo pa bakni va'o lo nu fanta lo nunspe .i ja'e
   bo la palci termafyfe'i cu malmafpli lo mi ka'amru .i je ca pa djedi
   poi nu mi xagrai selka'e katna mu'i lo nu djica lo nu cpacu lo cnino
   zdani .e lo mi speni ca lo cabjbicumrai zo'u: lo ka'amru cu malmu'u
   gi'e ka'arvi'u lo mi zunle tuple

   ni'o ca lo nuncfa la'e di'u simlu lo ka barda malfunca .i ki'u bo mi pu
   djuno lo du'u lo nanmu poi se tuple pa da cu na ka'e xamgu mutce
   mudyka'a .i se ki'u bo mi pu klama lo tincyzba gi'e gasnu lo nu ty se
   va'u mi zbasu lo cnino tuple co tinci .i lo tuple cu xamgu gunka co'a
   lo nu mi friselsau tu'a ty .i ku'i lo mi selzu'e cu rinka lo nu la
   palci termafyfe'i pe la stuna cu fengu .i ki'u bo ty pu nupre fi lo
   bi'u nai tolci'o ninmu fe lo nu mi ba na speni lo melbi ke maxpre nixli
   .i ca lo nu mi za'u re'u co'a katna kei lo mi ka'amru cu malmu'u gi'e
   ka'arvi'u lo mi pritu tuple .i za'u re'u ku mi klama lo tincyzba .i je
   za'u re'u ku ty zbasu se va'u mi lo tuple co tinci .i ba la'e di'u lo
   se mafpli ka'amru cu ka'arvi'u lo mi birka (to lo pa moi pu tu'a lo re
   moi toi) .i je by se basti lo tinci birka .i ba bo la palci termafyfe'i
   cu gasnu lo nu lo ka'amru cu malmu'u gi'e ka'arvi'u lo mi stedu .i ca
   lo nuncfa mi jinvi lo du'u la'e di'u mi fanmo .i ku'i lo tincyzba cu
   funca lampagre .i je ty zbasu se va'u mi lo cnino stedu co tinci

   ni'o mi pu jinvi lo du'u mi ca ba'o jinga fi la palci termafyfe'i kei
   gi'e gunka fi'o camzma ro lo me lo purci moi .i ku'i mi pu na te sidbo
   lo du'u ma kau ni lo mi bradi ka'e palci .i by finti lo cnino tadji be
   lo nu catra lo mi za'i prami lo melbi ke maxpre nixli kei gi'e za'u
   re'u gasnu lo nu lo ka'amru cu katna pagre lo mi xadni ja'e lo nu mi
   zilka'a lo re xadba .i za'u re'u ku lo tincyzba cu sidju mi gi'e zbasu
   se va'u mi lo xadni co tinci fau lo nu lasna lo mi tinci birka jo'u lo
   mi tinci tuple jo'u lo mi tinci stedu xy lo cidyterjo'e te zu'e lo nu
   mi kakne lo ka ru'u muvdu tai lo xagdu'i be lo me lo purci moi .i ku'i
   ui nai ca ku mi na se besna .i ja'e bo mi ba'o cirko pi ro lo mi ka
   prami lo bi'u nai maxpre nixli .i je mi pu na se vajni lo du'u xu kau
   mi spebi'o ny .i ru'a ny za'o xabju fi'o kansa lo laldo ninmu gi'e fau
   bo denpa lo nu mi klama ny

                                                             

   

   ni'o «lu lo mi xadni cu pu tai gusycai bu'u lo solgu'i .i ja'e bo mi pu
   jgira zei mutce xy .i je ca ku na vajni fa lo nu da'i lo mi ka'amru cu
   malmu'u .i ki'u bo na ka'e katna mi .i zasti fa pa po'o ckape be mi
   be'o noi nu lo mi cidyterjo'e cu furtirfarvi .i ku'i mi rajgau lo nu mi
   ralte lo ctile lante pe bu'u lo mi cmazda kei gi'e kurji lo nu mi ca ro
   nu nitcu cu ctilypu'i mi .i ku'i ca pa djedi poi nu mi mo'ifli lo nu
   zukte la'e di'u cu suksa zvati fa mi lo carvi vilti'a .i pu lo nu mi
   pensi lo ckape kei lo mi cidyterjo'e ba'o furtirfarvi .i je mi jai se
   bapli fai lo ka sanli stali ne'i lo ricfoi je co'u lo nu do klama gi'e
   sidju mi .i lo xlatce mi pu li'i lifri la'e di'u .i ku'i ze'a lo nanca
   noi nu mi bu'u sanli cu zifre lo ka pensi lo du'u lo brarai be lo mi
   nuncri be'o poi mi pu lifri cu nu cirko lo mi risna .i mi ca lo nu ca'o
   prami cu traji lo ka gleki kei lo ro remna pe lo terdi .i ku'i no prenu
   poi na se risna cu ka'e prami .i se ki'u bo mi zu'ejdi lo nu mi ba
   cpedu fi la .oz. fe lo nu dunda pa boi ry mi .i va'o lo nu .obu ja'a
   co'e kei mi ba xruti lo maxpre nixli gi'e spebi'o ny

   ni'o ge la .dorotis. gi la cpitepygau pu ca'o mutce lo ka se cinri lo
   lisri be la tinci mudypre kei gi'e ca djuno lo du'u ma kau krinu lo nu
   my tai djica lo nu cpacu lo cnino risna

   ni'o «lu to'e ki'u nai ku —sei la cpitepygau cu cusku— zo'u: .ai mi
   cpedu tu'a lo besna .e nai lo risna .i ki'u bo da'i lo bebna na djuno
   lo du'u .ei pilno ry ma kau va'o lo nu se risna li'u»

   ni'o «lu .ai mi cuxna lo risna —sei la tinci mudypre cu spuda— .i ki'u
   bo lo nu da se besna cu na se jalge lo nu da gleki .i je lo nu gleki cu
   xagrai lo ro da pe lo munje li'u»

   ni'o la .dorotis. cu cusku no da .i ki'u bo dy cu se cfipu lo du'u ma
   kau poi me lo re pendo cu drani kei gi'e jdice lo du'u va'o lo nu do'a
   nai dy ka'e xruti la .kanzas. .e la fetfamti .em. cu na vajni mutce fa
   lo du'u ji kau gi'e gi la mudypre na se besna gi la cpitepygau na se
   risna gi lo re da cu cpacu lo se djica

   ni'o traji lo ka se xanka dy kei fa lo nu ge lo nanba cu na ru'e ba'o
   se xaksu gi lo ziljmina sanmi cu jai se jalge lo nu lo lanka cu kunti
   .i ju'o ge nai la mudypre gi nai la cpitepygau cu su'o roi citka da .i
   ku'i dy marji ge nai lo tinci gi nai lo sudysrasu .i je na ka'e jmive
   va'o lo nu na se djasabji

     __________________________________________________________________

   ni'o ni'o xa mo'o
   la tolvirnu cinfo

   

   ni'o ze'a ku la .dorotis. .e lo ri kansa cu cadzu pa'o lo denmi ricfoi
   .i lo klaji cu fe'e za'o se gacri lo pelxu kitybli .i ku'i ky se gacri
   lo sudbi'o ricyjimca jo'u lo morsi pezli vu'o pe lo tricu .i je lo nu
   cadzu na sai pluka

   ni'o so'u cipni cu zvati lo vi pagbu be lo ricfoi .i ki'u bo lo cipni
   cu prami lo kunti nurma noi ke'a se solgu'i mutce .i ku'i ca da fa'u de
   lo dizlo se cmoni be lo danlu poi se mipri lo tricu cu se cmoni .i lo
   di'u savru cu gasnu lo nu lo risna be lo cmalu nixli cu sutra slilu
   ki'u lo nu ny na djuno lo du'u ma kau krasi vo'a .i ku'i la .totos. cu
   djuno gi'e cadzu ne'a la .dorotis. gi'e na spuda fi lo nu cmoni ji'a
   sai

   ni'o «lu ma temci —sei lo verba fi la tinci mudypre cu retsku— fi lo nu
   ma'a bartu lo ricfoi li'u»

   ni'o «lu mi na ka'e djuno —sei te spuda— .i ki'u bo mi pu no roi zvati
   la ri'ojme tcadu .i ku'i lo mi patfu pu pa roi klama ca lo nu mi nanla
   .i je py cu cusku lo se du'u ge clani nu litru pa'o lo ckape gugde gi
   ku'i bu'u lo zmadu be fi lo ka jibni lo tcadu poi la .oz. cu xabju zo'u
   lo gugde cu melbi .i ku'i mi ze'a lo nu mi tolcau lo mi tinci lante cu
   na terpa .i je no da ka'e crogau la cpitepygau .i je do zu'u nai bevri
   bu'u lo mebri lo barna pe lo nuncinba pe la vrude termafyfe'i .i je
   la'e di'u do bandu lo ckape li'u»

   ni'o «lu ku'i la .totos. zo'u —sei lo nixli cu xanka cusku— ma ba bandu
   ty li'u»

   ni'o «lu .ei ma'a jai bandu va'o lo nu ty cu se ckape —sei la tinci
   mudypre cu spuda— li'u»

   ni'o zi ca lo nu my cu tavla kei lo mabla cladu bo selcmo cu sance ra'i
   lo ricfoi .i je ca lo bavlamji mokca lo barda cinfo cu plipe lo klaji
   .i cy fau lo nu pa roi darxi fi lo xance cu gasnu lo nu la cpitepygau
   fau lo nu so'i roi sezycarna cu vofli fa'a lo korbi be lo klaji kei
   gi'e ba bo darxi la tinci mudypre fi lo kinli jgalu .i ku'i se ri'a lo
   nu la cinfo cu se spaji kei lo jgalu cu te prina lo tinci no da .i ku'i
   la mudypre cu farlu lo klaji gi'e muvycau cpana

   ni'o la .totos. ku noi cmalu ku'o ca lo cabna noi nu da bradi cu gercmo
   bajra fa'a la cinfo .i je lo barda danlu ba'o kargau lo moklu te zu'e
   lo nu batci lo gerku .i ca bo la .dorotis. fau lo nu xanka lo nu da'i
   la .totos. cu se catra kei .e lo nu na sanji lo ckape cu fa'a ca'u
   bajra gi'e xancrada'i se rai lo kamtsa gi'e ca bo krixa:
                                

   ni'o «lu ko na sai darsi lo nu batci la .totos .i .ei do ckeji lo nu do
   noi barda danlu cu batci lo uu cmalu gerku li'u»

   ni'o «lu mi pu na batci gy —sei la cinfo fau lo nu satre lo ve darxi be
   fi lo ri nazbi cu cusku— li'u»

   ni'o «lu go'i .i ku'i do pu troci —sei dy xrugau— .i do du no na'e bo
   lo tolvirnu mutce li'u»

   ni'o «lu mi djuno —sei la cinfo fau lo nu lo stedu cu ckeji dandu cu
   cusku— .i mi pu ro roi djuno .i ku'i .ei mi mo kau li'u»

   ni'o «lu ju'o mi na djuno .i ue sai do darxi lo terse'a prenu ne mu'u
   la uu cpitepygau li'u»

   ni'o «lu xu terse'a fa cy —sei la cinfo cu retsku be fau lo nu se spaji
   bei ca lo nu catlu lo nu dy lafti la cpitepygau gi'e sa'irgau fo lo
   jamfu fau lo nu seltamgau cy lo drani tarmi

   ni'o «lu li'a cy terse'a —sei la .dorotis. ku noi za'o fengu cu spuda—
   li'u»

   ni'o «lu la'e di'u krinu lo nu tai frili vofli —sei la cinfo cu te
   notci— .i pu spaji mi fa lo nu cy cu tai ru'u carna .i xu lo drata ku
   ji'a terse'a li'u»

   ni'o «lu na go'i —sei la .dorotis. cu cusku— .i ri marji lo tinci li'u»
   .i dy cu sidju la mudypre lo nu di'a sanli

   ni'o «lu la'e di'u krinu lo nu ri na ru'e kilcrigau lo mi jgalu —sei la
   cinfo cu cusku— .i ca lo nu jy. sraku lo tinci kei lo lenku nundesku cu
   ri'a fa'a ni'a muvdu fo lo mi trixe .i lo va cmalu danlu poi do tai
   nelci zei mutce cu mo li'u»

   

   ni'o «lu me la .totos. ku noi gerku me mi moi —sei la .dorotis. cu
   spusku— li'u»

   ni'o «lu pau ty marji lo tinci gi'i terse'a —sei la cinfo cu retsku—
   li'u»

   ni'o «lu na gi'e nai .i ty .y .y .y rectu gerku —sei lo nixli cu cusku—
   li'u»

   ni'o «lu ua sai .i ty cinri danlu gi'e simlu lo ka cmalu mutce kei mi
   pe ca lo nu nau ba'o catlu ty .i no da po'u na'e bo lo tolvirnu be mu'u
   mi cu su'o mu'ei pensi lo nu batci lo tai cmalu —sei la cinfo cu di'a
   badri cusku— li'u»

   ni'o «lu ki'u ma do tolvirnu —sei la .dorotis. fau lo nu manci catlu lo
   barda danlu ki'u lo nu cy cu bradu'i lo cmalu xirma cu retsku— li'u»

   ni'o «lu na ka'e te djuno —sei la cinfo cu spusku— .i ru'a mi tai jbena
   .i ro lo drata danlu pe lo ricfoi cu li'a kanpe lo nu mi virnu kei ki'u
   lo nu lo cinfo bu'u ro da cu jai se jinvi fai lo ka me la noltru be lo
   danlu .i mi pu cilre lo du'u ca lo nu mi cladu mutce cmoni kei ro lo
   jmive cu terpa gi'e to'o klama .i ca ro nu mi penmi lo remna kei mi pu
   mutce lo ka terpa .i ku'i sa'u mi cladu cmoni fa'a ry .i je ry cu ro
   roi to'o bajra se rai lo ka sutra .i va'o lo nu da'i lo xanto .a lo
   tirxu .a lo cribe cu su'o roi troci lo ka damba mi zo'u ju'o mi si'a
   to'o bajra .i mi tai tolvirnu .i ku'i zi sai ca lo nu xai tirna lo nu
   mi cmoni zo'u ro boi xy cu troci lo ka binxo lo darno be mi .i je li'a
   mi curmi lo nu xy klama li'u»

   ni'o «lu ku'i la'e di'u na drani .i la noltru be lo danlu cu .ei na
   tolvirnu —sei la cpitepygau cu cusku— li'u»

   ni'o «lu mi djuno —sei la cinfo cu spuda be fau lo nu vimcu lo pa se
   klaku lo kanla se pi'o lo jipno be lo rebla— .i barda se badri gi'e se
   jalge lo nu mi tolgei lo mi nunjmive .i ku'i ca ro nu ckape kei lo mi
   risna cu co'a sutra slilu li'u»

   ni'o «lu ju'o cu'i do risna bilma —sei la tinci mudypre cu cusku— li'u»

   ni'o «lu cumki —sei la cinfo cu cusku— li'u»

   ni'o «lu va'o lo nu ja'a co'e kei —sei la tinci mudypre cu di'a co'e—
   do gleki .ei .i ki'u bo je'urja'o lo du'u do se risna .i mi zo'u mi na
   se risna .i se ki'u bo mi na ka'e risna bilma li'u»

   ni'o «lu ju'o cu'i —sei la cinfo cu pensi cusku— mi va'o lo nu da'i na
   se risna cu na tolvirnu li'u»

   ni'o «lu xu do se besna —sei la cpitepygau cu retsku— li'u»

   ni'o «lu ru'a go'i .i mi pu no roi catlu zukte fi lo nu facki —sei la
   cinfo cu spusku— li'u»
                                

   ni'o «lu mi klama la banli .oz. te zu'e lo nu cpedu fi .obu fe lo nu
   dunda lo besna mi —sei la cpitepygau cu te notci— .i ki'u bo lo mi
   stedu cu culno lo sudysrasu li'u»

   ni'o «lu je mi ba cpedu fi .obu fe lo nu dunda lo risna mi —sei la
   mudypre cu cusku— li'u»

   ni'o «lu je mi ba cpedu fi .obu fe lo nu xrugau benji .i je la .totos.
   la .kanzas. —sei la .dorotis. cu jmina cusku— li'u»

   ni'o «lu xu do sruma lo du'u la .oz. cu ka'e dunda lo kamvirnu mi —sei
   la tolvirnu cinfo cu retsku— li'u»

   ni'o «lu frili dunli lo nu da'i .obu dunda lo besna mi —sei la
   cpitepygau cu cusku— li'u»

   ni'o «lu si'a lo nu da'i dunda lo risna mi —sei la tinci mudypre cu
   cusku— li'u»

   ni'o «lu si'a lo nu da'i xrugau benji mi la .kanzas. —sei la .dorotis.
   cu cusku— li'u»

   ni'o «lu va'o ku mi va'o lo nu do na se nabmi cu klama kansa do —sei la
   cinfo cu cusku— .i ki'u bo lo mi nunjmive cu sa'u na ka'e se jdari se
   cau lo nu virnu milxe do'a nai li'u»

   ni'o «lu da'i do zankansa —sei la .dorotis. cu spusku— .i ki'u bo do ba
   sidju fi lo nu dargau lo drata cilce bo danlu .i dy simlu fi mi fe lo
   ka ce'u do zmadu lo ka tolvirnu kei gi'a nai tepygau zei curmi fau lo
   nu do tai se frili li'u»

   ni'o «lu dy ca'a co'e —sei la cinfo cu cusku— .i ku'i la'e di'u na
   gasnu lo nu mi zenba lo ka virnu kei lo cmarai .i je mi ze'a lo nu mi
   djuno lo du'u mi tolvirnu cu ju'o tolgei li'u»

   ni'o ja'e bo lo cmalu bende cu za'u re'u co'a litru .i la cinfo cu
   barda stapa cadzu ne'a la .dorotis. .i la .totos. ca lo nuncfa cu na
   zanru lo bi'u nai cnino kansa .i ki'u bo ty na ka'e tolmo'i lo du'u ty
   pu na ru'e se marxa fi'o se jbini lo barda xance be la cinfo .i ku'i ba
   za lo temci ty zenba lo ka kufra .i je ca ku la .totos. jo'u la
   tolvirnu cinfo ba'o binxo lo xamgu pedysi'u

   ni'o ze'a lo djedi se vimcu cu fasnu fa no se jmina ckape poi zunti lo
   nu panpi pe lo ra nu litru .i pa roi ku je'u la tinci mudypre cu stapa
   lo cakcinki poi cpare lo klaji ku'o gi'e catra lo uu cmalu .i la'e di'u
   gasnu lo nu la tinci mudypre cu badri mutce .i ki'u bo my cu ro roi
   kurji jundi lo nu na crogau su'o jmive .i je fau lo nu cadzu cu klaku
   lo so'i kakydirgo pe lo ka badri .e lo ka xenru .i lo bi'u nai
   kakydirgo cu masno nitmu'u fo lo flira gi'e nitmu'u fo lo cidyterjo'e
   pe lo xedja noi bu'u ke'a ky furtirfarvi .i ca lo ca nu la .dorotis. cu
   retsku da ty my kei la tinci mudypre na kakne lo ka kargau lo ri moklu
   .i ri'a bo lo ra xedja cu simxu lo ka kluza snipa ri'a tu'a lo furtirse
   .i ty my mutce lo ka terpa la'e di'u kei gi'e muvgau lo birka fa'a la
   .dorotis. tai so'i da te zu'e lo nu sinxa lo du'u .ei la .dorotis. cu
   sidju .i ku'i dy na jimpe .i la cinfo ku ji'a se cfipu lo du'u ma kau
   ca'o malfau .i ku'i la cpitepygau cu lebna lo ctile lante lo lanka pe
   la .dorotis. gi'e ctilypu'i lo xedja be la mudypre ja'e lo nu ba za lo
   so'u mokca my di'a kakne lo ka tavla

   ni'o «lu ja'o pu nunctu fi mi —sei ty my cusku— lo du'u .ei mi jundi lo
   du'u mi ma kau stapa .i ki'u bo mi va'o lo nu da'i mi catra lo ziljmina
   cinki cu ju'o ba za'u re'u fantynalka'e lo nu klaku .i je lo nu klaku
   cu rinka lo nu lo mi xedja cu furtirfarvi ja'e lo nu mi na ka'e tavla
   li'u»

   ni'o ba bo ty my cadzu se kai lo ka capyju'i mutce kei fau lo nu lo
   kanla cu catlu lo dargu .i je ca ro nu ty my viska lo cmalu manti poi
   camgu'a cpare lampagre cu ravystapa te zu'e lo nu na xrani my .i la
   tinci mudypre cu ja'a djuno lo du'u na se risna kei gi'e se ki'u bo
   kurji zei mutce lo nu no roi kusru da

   ni'o «lu do no'u lo prenu poi se risna —sei my cusku— cu tolcau da poi
   gidva do ku'o gi'e no roi nitcu lo ka srera .i ku'i mi na se risna .i
   se ki'u bo mi bilga lo ka jundi mutce .i ca lo nu la .oz. ba'o dunda lo
   risna mi zo'u: li'a na sarcu fa la'e di'u li'u»

     __________________________________________________________________

   ni'o ni'o ze mo'o
   lo nu litru se ka'a la banli .oz.

   

   ni'o lo ro da cu bilga lo ka ginka bu'u lo bartu ca lo ca nicte ni'a lo
   barda tricu poi nenri lo ricfoi .i ki'u bo no dinju cu jibni .i lo
   troci cu xamgu ke rotsu gacri co bandu fi lo lunsa .i je la tinci
   mudypre cu katna fi lo barda derxi se pi'o lo ka'amru .i je la
   .dorotis. cu zbasu lo banli fagri poi glagau dy gi'e se jalge lo nu dy
   jdika lo ka seicni .i dy jo'u la .totos. cu citka lo ro moi be lo vo'a
   nanba .i je ca ku dy na djuno lo du'u lo re mei ba mo kau te zu'e tu'a
   lo cersai li'u»

   ni'o «lu va'o lo nu do djica zo'u —sei la cinfo cu cusku— mi ba nerkla
   lo ricfoi gi'e catra lo mirli se va'u do .i do ka'e jukpa se pi'o lo
   fagri (to mukti fa lo nu do zmanei lo se glajukpa cidja toi) gi'e ba bo
   tolcau lo xamgu mutce cersai li'u»

   ni'o «lu .e'o ko na co'e pe'u do'u —sei la mudypre cu cpedu— .i ju'o mi
   klaku fi lo nu da'i do catra lo uu mirli .i je ba bo lo mi xedja cu
   za'u re'u furtirfavri li'u»

   ni'o ku'i la cinfo cu cliva klama lo nenri be lo ricfoi gi'e tolcri lo
   sevzi vacysai .i je no da ca su'o da cu djuno lo du'u vy mo kau .i ki'u
   bo cy na tavla fi ri .i je la cpitepygau cu tolcri lo tricu poi culno
   lo narge ku'o gi'e clugau lo lanka pe la .dorotis. ny te zu'e lo nu dy
   ze'u na xagji .i dy jinvi lo du'u la'e di'u zo'u: la cpitepygau cu
   mutce lo ka xendo gi'e xagypei .i ku'i dy carmi cmila ri'a lo juxre nu
   cy. lafti lo narge .i lo kicne xance cu tai juxre .i je lo narge cu tai
   cmalu .i ja'e bo ny poi cy ke'a falcru cu ja'a ru'e se zmamei ny poi cy
   ke'a punji lo lanka .i ku'i la cpitepygau na se nabmi gi'e na se vajni
   lo du'u ma kau ditcu lo nu clugau lo lanka .i ki'u bo cumri'a lo nu cy
   cu stali lo darno be lo fagri .i je cy cu xanka lo nu lo fagyka'u cu
   zvabi'o lo cy. sudysrasu gi'e jelgau cy .i se mu'i bo stali lo darno be
   lo fagri gi'e klama lo jibni ca lo po'o pa nu la .dorotis. cu vrebi'o
   te zu'e lo nu sipna kei kei te zu'e lo nu selgaigau dy lo sudga pezli
   .i py gasnu lo nu dy. glare je tagji kufra .i je dy. condi sipna co'u
   lo cerni
                                

   ni'o ca lo donri lo nixli cu jirgau lo ri flira lo cmalu ke se cinje
   cmari'e .i je ba za bo lo ro da cu co'a litru fa'a la ri'ojme tcadu

   ni'o lo litru pu'o lifri lo djedi poi ca ke'a so'i da fasnu .i ly ja'a
   ru'e ba'o cadzu ze'a lo cacra .i ca bo ly. viska lo crane be ly. be'o
   poi barda fenra poi pagre lo dargu gi'e fendi lo ricfoi bu'u ro lo re
   mlana .i ganra mutce fenra .i je ca lo nu parkla lo korbi gi'e catlu lo
   cnita cu viska lo nu mutce lo ka condi ji'a .e lo nu so'i barda je
   kilselkoi rokci cu zvati lo loldi .i lo re mlana cu tai nitsalpo ja'e
   lo nu no lo litru ka'e cnita cpare .i ze'a lo mokca cu simlu lo ka nu
   lo nunli'u cu na ka'e na tolcfa

   

   ni'o «lu .ei ma'a mo —sei la .dorotis. cu tolpacna cusku— li'u»

   ni'o «lu mi na te sidbo fi lo cmarai —sei la tinci mudypre cu cusku be
   fau lo nu la cinfo cu desygau lo ri kalsa ne'okre gi'e pensi simlu—
   li'u»

   ni'o ku'i la cpitepygau cu cusku «lu mi'o na ka'e vofli .i la'e di'u se
   birti .i ji'a na ka'e cpare fa'a ni'a lo vi barda fenra .i se ki'u bo
   mi'o ga nai na ka'e ragve plipe gi .ei sisti bu'u lo ca se zvati be
   mi'o li'u»

   ni'o «lu pe'i mi ka'e ragve plipe —sei la tolvirnu cinfo ba lo nu ralci
   menli bo merli lo nildarno cu cusku li'u»

   ni'o «lu va'o ku mi'o na se nabmi —sei la cpitepygau cu spuda— .i ki'u
   bo do ka'e bevri ro mi'a lo ragve ca pa drata li'u»

   ni'o «lu .i'a .i mi ba troci —sei la cinfo cu cusku— .i ma pa moi li'u»

   ni'o «lu mi —sei la cpitepygau cu jdice— .i ki'u bo va'o lo nu do facki
   lo du'u na snada zei kakne lo ka ragve plipe zo'u: la .dorotis. cu
   mrobi'o .i fa'u la tinci mudypre cu mabla selkevbi'o ri'a tu'a lo ni'a
   rokci .i ku'i va'o lo nu mi cpana lo do trixe cu na tai nabmi .i ki'u
   bo lo nu farlu cu na sai crori'a mi li'u»

   ni'o «lu mi ji'a mutce lo ka terpa lo nu farlu —sei la tolvirnu cinfo
   cu cusku— .i ku'i ru'a sarcu fa lo nu troci .i ja'o ko tsebi'o lo mi
   trixe .i ba ku mi'o troci li'u»

   ni'o la cpitepygau cu tsebi'o lo trixe be la cinfo .i je lo barda danlu
   cu cadzu klama lo korbi be lo brafe'a gi'e dzibi'o

   ni'o «lu ki'u ma na ku do bajra gi joi plipe —sei la cpitepygau cu
   retsku— li'u»

   ni'o «lu ki'u lo nu la'e di'u na se tarti mi'a noi cinfo ku'o lo tamsmi
   —sei spuda— li'u» .i ba bo la cinfo fau lo nu banli plipe cu cecla
   vofli pagre lo vacri gi'e snura zvabi'o lo ragve .i lo drata cu mutce
   lo ka gleki lo nu viska lo nu tai frili la cinfo .i je cy ca lo nu la
   cpitepygau ba'o co'u zutse lo trixe cu za'u re'u plipe lo ragve be lo
   brafe'a

   ni'o la .dorotis. cu jdice lo nu re moi .i se ki'u bo birka jgari la
   .totos. gi'e cpare lo trixe be la cinfo fau lo nu tagji jgari lo
   ne'okre lo pa xance .i ca lo bavla'i mokca cu simlu lo ka nu la
   .dorotis. cu vofli pa'o lo vacri .i je ba zi bo dy pu lo nu ka'e pensi
   lo fasnu cu snura tolcliva lo ragve .i la cinfo cu ci re'u xruti gi'e
   lebna la tinci mudypre .i je lo ro da tsebi'o ze'a lo temci te zu'e lo
   nu la cinfo ka'e surla .i ki'u bo lo barda nunplipe pe cy cu rinka lo
   nu tolcondi vasxu gi'e ta'irva'u tai tu'a lo barda gerku poi ba'o bajra
   ze'a lo dukse
                                

   

   ni'o lo gunma cu facki lo du'u lo ricfoi bu'u lo vi mlana cu denmi
   mutce gi'e manku je badri se jvinu .i ca lo nu la cinfo ba'o surla kei
   gy co'a litru ve ka'a lo pelxu kitybli dargu fau lo nu smaji kucli lo
   du'u xu kau ca da tolcliva lo fanmo be lo ricfoi gi'e di'a zvati lo
   carmi solgu'i .i zengau lo litru lo kamtolkufra fa lo ba za nu tirna lo
   cizra savru be ra'i lo condi ricfoi .i je la cinfo fi lo drata cu
   laurblesku lo se du'u lo vi gugde pagbu cu jai bu'u xabju fai la
   .kalidas.

   ni'o «lu la .kalidas. cu mo —sei lo nixli cu retsku— li'u»

   ni'o «lu ky cu xlali malda'u .i se xadni lo cribe simsa xadni gi'e se
   stedu lo tirxu simsa stedu —sei la cinfo cu spusku— gi'e se jgalu da
   poi tai clani gi'e kinli vau ja'e lo nu ka'e vlika'a mi lo re mei fi'o
   frili dunli lo nu da'i mi ka'e catra la .totos .i mi mutce lo ka terpa
   la .kalidas. li'u»

   ni'o «lu mi na se spaji lo du'u do go'i —sei la .dorotis. cu spuda— .i
   ju'o ru'a ky mabla danlu li'u»

   ni'o la cinfo cu pu'o spusku ca lo nu suksa fa lo nu tolcliva lo drata
   brafe'a be lo dargu .i ku'i lo vi brafe'a cu tai ganra gi'e condi vau
   ja'e lo nu la cinfo cu ba zi sai djuno lo du'u na ka'e plipe lo ragve

   ni'o se ki'u bo lo gunma cu tsebi'o te zu'e lo nu pensi lo nu .ei mo
   kau .i je ba lo junri nu pensi kei la cpitepygau cu cusku

   ni'o «lu vi barda tricu gi'e jibni lo brafe'a .i mi'o va'o lo nu la
   tinci mudypre ka'e katna lo tricu ja'e lo nu farlu lo ragve cu ka'e se
   frili lo nu ve ka'a cadzu li'u»

   ni'o «lu la'e di'u klesi pa moi sidbo —sei la cinfo cu cusku— .i da'i
   da na ru'e sruma lo du'u nenri lo do stedu fa lo besna .e nai lo
   sudysrasu li'u»

   ni'o la mudypre cu ba zi co'a gunka .i je ka'amru cu tai kinli ja'e lo
   nu lo tricu cu ba zi jibni lo ka se katna .i ba bo la cinfo cu punji lo
   ri tsali ke crane tuple lo tricu gi'e catke se rai lo ka vlipa .i lo
   tricu cu masno lo ka salpo binxo kei gi'e farlu fi'o sance lo lautce lo
   se ragve fau lo nu lo galraipau jimca cu cpana lo ragve

   ni'o lo litru cu co'a ragve klama lo vi cizra cripu ca lo nu lo kinli
   selcmo cu gasnu lo nu vo'a fa'a ga'u catlu .i je se ri'a lo nu terpa
   carmi cu viska lo nu lo re barda danlu poi cribe se xadni gi'e tirxu se
   stedu cu fa'a bajra

   ni'o «lu .kalidas. —sei la tolvirnu cinfo fau lo nu co'a tepydesku cu
   cusku— li'u»

   ni'o «lu ko sutra —sei la cpitepygau cu krixa— .i je'u mi'o ragve klama
   li'u»

                                                             

   ni'o ja'e bo la .dorotis. cu pa moi lo klama fau lo nu birka jgari la
   .totos .i la tinci mudypre cu se lidne .i la cinfo to'e ki'u nai lo nu
   je'a terpa cu carna te zu'e lo nu fapro la .kalidas. kei gi'e ba bo
   cmoni lo tai cladu je mabla ja'e lo nu la .dorotis. cu krixa .e lo nu
   la cpitepygau cu trixe carna farlu .e lo nu lo ji'a sai tsali malda'u
   cu klasti gi'e se spaji catlu la cinfo

   ni'o ku'i la .kalidas. se ja'e lo nu ge viska lo nu bramau la cinfo gi
   morji lo du'u ge re mei fa vo'a gi pa mei fa la cinfo cu di'a fa'a
   bajra .i je la cinfo cu klama lo drata fanmo be lo tricu gi'e carna te
   zu'e lo nu viska lo nu ky ba zi mo kau .i lo ji'a tsali malda'u se cau
   lo nu klasti ze'i lo mokca cu co'a co'e ve ka'a lo tricu .i je la cinfo
   fi la .dorotis. cu cusku:

   ni'o «lu mi'o se maldimna .i ki'u bo ju'o ta ba vlika'a mi'o se pi'o lo
   ra kinli jgalu .i ku'i ko sanli ne'a ti'a mi .i je mi ta ba damba ze'a
   lo nu mi jmive li'u»

   

   ni'o «lu ko ze'i denpa —sei la cpitepygau cu cladu cusku— li'u» .i cy
   pu ca'o pensi lo du'u ma kau se zukte xagrai .i ca cpedu fi lo mudypre
   fe lo nu katna vimcu lo tricu fanmo poi cpana lo vo'a ragve be lo
   brafe'a .i la tinci mudypre ba zi co'a pilno ri ka'amru .i je ca sai lo
   nu la .kalidas. cu na ru'e ba'o tolcliva lo tricu fanmo kei lo tricu cu
   farcu fi'o sance lo lautce fo lo brafe'a fau lo nu bevri lo tolmle je
   fe'ucmo malda'u .i je ro lo re da cu vlile se marxa bu'u lo kinli rokci
   be bu'u lo lolraipau

   ni'o «lu ja'o —sei la tolvirnu cinfo fau lo nu clani ke co'urdu'u vasxu
   cu cusku— .i za'a mi'o ba za'o jmive ze'a lo se jmina .i je mi la'e
   di'u je'a gleki .i ki'u bo ju'o ru'a mutce lo ka to'e se kufra kei fa
   lo nu na jmive .i lo va danlu mi pu tai tepygau zei mutce ja'e lo nu lo
   mi risna cu za'o slilu sutra li'u»

   ni'o «lu ui nai —sei la tinci mudypre cu badri cusku— .i .au mi se
   risna lo ka'e slilu li'u»

   ni'o lo pu zi selfri cu se jalge lo nu lo litru se mau ro lo purci cu
   djica lo ka barbi'o lo ricfoi .i tai sutra lo ka cadzu .i ja'e bo la
   .dorotis. cu binxo lo ka tatpi kei gi'e nitcu lo ka se marce bu'u lo
   trixe be la cinfo .i mutce lo ka se gleki ly kei fa lo nu lo tricu cu
   jdika lo ka denmi kei pa'a lo nu ly. zenba lo ka klama ze'a ma kau .i
   je ca lo dormijba'i cu suksa fa lo nu tolyli'a lo ganra rirxe noi sutra
   flecu ne'a ca'u ly .i viska lo nu bi'u lo ragve be lo rirxe lo pelxu
   kitybli dargu cu pagre lo melbi nurma ne lo crino sastu'a poi se barna
   lo sorskari xrula ku'o fau lo nu pi ro lo dargu cu se korbi lo tricu
   poi mulno se dandu lo kukte grute .i ly mutce lo ka selpu'a lo ka viska
   lo bi'u nai kukte gugde noi crane

   ni'o «lu ta'i ma mi'o ravykla lo rirxe —sei la .dorotis. cu retsku—
   li'u»

   ni'o «lu frili se zukte —sei la cpitepygau cu spuda— .i la tinci
   mudypre cu bilga lo ka zbasu lo pinblo se va'u ma'a ja'e lo nu ma'a
   kakne lo ka fulta se ka'a lo ragve li'u»

   

   ni'o ja'e bo la mudypre cu lebna lo ri ka'amru gi'e co'a katna lo cmalu
   tricu te zu'e lo nu zbasu lo pinblo .i ca lo nu my ca'o gunka kei la
   cpitepygau cu tolcri fi lo rirxe korbi fe lo tricu poi culno lo xamgu
   grute .i la'e di'u pluka la .dorotis. ku noi pu ze'a pi ro lo djedi cu
   citka no na'e bo lo narge zi'e noi ca jukpa lo banli sanmi lo makcu
   grute

   ni'o ku'i lo nu da zbasu lo pinblo cu se ditcu va'o ji'a sai lo nu da
   to'e lazni gi'e na'e ta'irbi'o vau du'i tu'a la tinci mudypre .i ca lo
   nu co'a nicte zo'u: lo nu gunka na mulno .i se ki'u bo tolcri lo se
   kufra stuzi be ni'a lo tricu be'o noi bu'u ke'a co'u lo cerni cu sipna
   .i la .dorotis. cu senva la ri'ojme tcadu jo'u la vrude te makfa .oz.
   ku noi ba za xrugau benji dy lo zdani be dy

     __________________________________________________________________

   ni'o ni'o bi mo'o
   lo mrockape ke makpapi foldi

   

   ni'o lo ma'a cmalu bende be lo litru cu cikybi'o ca lo za'u moi cerni
   fau lo nu di'a se livla gi'e culno lo ka pacna .i je la .dorotis. cu
   cersai citka tai tu'a lo noltruti'u lo najysmela jo'u lo zirsmela vu'o
   pe lo tricu poi jibni lo rirxe .i ti'a lo gunma cu zvati fa lo manku
   ricfoi poi gy ba'o pagre ke'a gi'e ku'i xlafri lo so'i nu se
   toldarsygau .i ku'i ca'u ku zvati fa lo melbi je se solgu'i gugde poi
   simlu lo ka xlura fi tu'a la ri'ojme tcadu

   ni'o li'a lo ganra rirxe cu ca se ragve lo gunma lo va melbi gugde .i
   ku'i lo pinblo cu na ru'e mulno .i je ca lo nu la tinci mudypre cu ba'o
   katna lo su'o se jmina mudyspi gi'e lasna ri lo drata lo mudri pijne
   kei lo gunma cu bredi lo nu tolsti .i la .dorotis. cu tsebi'o bu'u lo
   midju be lo pinblo gi'e jgari la .totos. lo birka .i ca lo nu la
   tolvirnu cinfo cu stapa lo pinblo kei py cu salpo mutce binxo ki'u lo
   nu cy cu barda gi'e tilju .i ku'i la cpitepygau jo'u la tinci mudypre
   cu sanli lo drata fanmo te zu'e lo nu stogau by .i je jgari lo clani
   grana lo xance te pi'o lo nu catke muvgau lo pinblo fu lo djacu

   ni'o lo gunma ca lo nuncfa cu xamgu snada .i ku'i ca lo nu tolcliva lo
   midju be lo rirxe kei lo sutra flecu cu catke lo pinblo fa'a lo dzifle
   ja'e lo nu darmau je darmau lo klaji pe lo pelxu kitybli .i je lo djacu
   cu binxo lo ka tai condi kei ja'e lo nu lo clani grana cu na ka'e lamji
   lo loldi

   

   ni'o «lu ti xlali —sei la tinci mudypre cu cusku— .i ki'u bo mi'o va'o
   lo nu na snada lo ka tolcliva lo tumla cu ba se bevri fi lo gugde pe la
   palci termafyfe'i pe la stici .i je ty ba mafxlu mi'o gi'e gasnu lo nu
   mi'o ty cu selfu li'u»

   ni'o «lu se va'o bo mi na te dunda lo besna —sei la cpitepygau cu
   cusku— li'u»

   ni'o «lu si'a mi na te dunda lo ka virnu —sei la tolvirnu cinfo cu
   cusku— li'u»

   ni'o «lu si'a mi na te dunda lo risna —sei la tinci mudypre cu cusku—
   li'u»

   ni'o «lu si'a mi no roi xruti la .kanzas. —sei la .dorotis. cu cusku—
   li'u»

   ni'o «lu .ei sai mi'o tolcliva la ri'ojme tcadu va'o lo nu kakne —sei
   la cpitepygau cu di'a co'e— li'u» .i catke se kai lo tai ka tsali kei
   ja'e lo nu lo clani grana cu selvicyjdari fi lo derpesxu pe lo rirxe
   loldi .i ba bo pu lo nu cy ka'e lacpu vimcu gi'a toljgari kei lo pinblo
   cu vlile se bevri to'o .i je la uu cpitepygau cu stali fau lo nu jgari
   lo grana kei lo midju be lo rirxe

   ni'o «lu co'o li'u» se krixa cy fa'a lo drata noi mutce lo ka kecti fi
   lo nu cliva cy .i je'u la tinci mudypre cu co'a klaku gi'e ku'i fu'au
   morji lo du'u ka'e furtirse kei ja'e lo nu sudgau lo se klaku se pi'o
   lo jisystota'u pe la .dorotis.

   ni'o li'a la'e de'u xlali la cpitepygau

   ni'o «lu mi ca selxlamau mi pe lo nu pa re'u penmi la .dorotis. —sei cy
   pensi— .i pu jorne lo grana be bu'u lo gurni foldi noi bu'u ke'a mi
   kakne lo ka tepygau lo korvo kei do'a nai .i ku'i ju'o no da prali fi
   lo nu lo cpitepygau cu jorne lo grana be bu'u lo midju be lo rirxe .i
   ui nai ba'a mi ro mai ba no roi se besna li'u»

   ni'o lo pinblo cu muvdu fa'a lo dzifle .i je la cpitepygau uu cu darno
   mutce binxo .i ba bo la cinfo cu cusku:

   ni'o «lu .ei sai da se zukte fi lo nu nurgau mi'o .i pe'i mi kakne lo
   ka limna se ka'a lo rirxe korbi gi'e lacpu lo pinblo kei lo nu do tagji
   jgari lo jipno be lo mi rebla li'u»

   

   ni'o ja'e bo cy cu plipe lo djacu .i je la tinci mudypre cu tagji jgari
   lo ra rebla .i ba bo la cinfo cu co'a limna klama se rai lo kamvlipa
   fa'a lo rirxe korbi .i nandu se gunka to'e ki'u nai lo du'u cy tai
   barda .i ku'i ba za se lacri to'o ne'i lo flecu .i je ba bo la
   .dorotis. cu jgari lo clani grana pe la tinci mudypre gi'e sidju fi lo
   nu catke lo pinblo fa'a lo tumla

   ni'o lo ro da mutce lo ka tatpi kei ca lo nu tolcliva lo rirxe korbi
   gi'e te ka'a stapa lo melbi ke crino srasu .i je djuno lo ji'a du'u lo
   flecu pu bevri vo'a ve'a lo clani lo darno be lo pelxu kitybli dargu
   noi pluta la ri'ojme tcadu

   ni'o «lu .ei mi'o ca mo —sei la tinci mudypre cu retsku be ca lo nu la
   cinfo cu tsebi'o lo srasu te zu'e lo nu curmi lo nu lo solgu'i cy
   sudgau— li'u»

   ni'o «lu mi'o nitcu lo nu xruti lo dargu ta'i da —sei la .dorotis. cu
   cusku— li'u»

   ni'o «lu xagrai lo se platu fa lo nu cadzu re'o lo rirxe korbi co'u lo
   nu mi'o di'a zvati lo dargu —sei la cinfo cu te notci— li'u»

   

   ni'o ca lo nu lo gunma ba'o mo'u surla zo'u: la .dorotis. cu lebna lo
   ri lanka .i je gy co'a co'e re'o lo srasu ri'erkoi fa'a lo dargu poi lo
   rirxe pu bevri gy ke'a .i melbi gugde .i tolcau lo so'i xrula .e lo
   so'i grute tricu .e lo so'i solgu'i vu'o poi gekyzengau .i je lo litru
   va'o lo nu da'i na tai kecti la cpitepygau cu ka'e gleki mutce

   ni'o ly cadzu se rai lo kamsutra fau lo nu la .dorotis. cu pa po'o roi
   klasti te zu'e lo nu crepu lo pa melbi xrula .i je ba lo temci la tinci
   mudypre cu krixa «lu ko catlu li'u»

   ni'o ba ku lo ro da cu catlu lo rirxe gi'e viska lo nu la cpitepygau cu
   zvati lo ri grana bu'u lo midju be lo djacu fau lo nu simlu lo ka
   seicni je badri mutce

   ni'o «lu ta'i ma mi'o ta ka'e sidju —sei la .dorotis. cu retsku— li'u»

   ni'o la cinfo .e la mudypre cu stedu desygau ki'u lo nu na djuno .i se
   ki'u bo tsebi'o lo ri'erkoi gi'e caucni catlu la cpitepygau co'u lo nu
   vofli jbibi'o fa lo kiknoia poi ca lo nu viska vo'a cu klasti lo djacu
   korbi te zu'e lo nu surla

   ni'o «lu do me ma gi ju'e klama ma —sei la kiknoia cu retsku— li'u»

   ni'o «lu mi'e .dorotis. —sei lo nixli cu spuda— .i je ti mi pendo .i la
   tinci mudypre .i la tolvirnu cinfo .i mi'a klama la ri'ojme tcadu li'u»

   ni'o «lu ti na drani dargu —sei la kiknoia cu cusku be fau lo nu se
   torni lo ri clani cnebo gi'e kinli catlu lo cizra bende

   ni'o «lu mi djuno —sei la .dorotis. cu xrugau— .i ku'i mi'a pu cirko la
   cpitepygau gi'e kucli lo nu ta'i ma kau cpacu cy li'u»

   ni'o «lu cy ma zvati —sei la kiknoia cu retsku— li'u»

   ni'o «lu lo va rirxe —sei lo cmalu nixli cu spusku— li'u»

   ni'o «lu mi va'o lo nu cy na tai ge barda gi tilju cu cpacu cy se va'u
   do —sei la kiknoia cu te notci— li'u»

   ni'o «lu cy na sai tilju —sei la .dorotis. cu djica cusku— .i ki'u bo
   cy cu te setca lo sudysrasu .i je va'o lo nu do bevri cy mi'a zo'u:
   mi'a do ze'e ba tai ckire zei mutce li'u»

   ni'o «lu .i'a mi ba troci —sei la kiknoia cu cusku— .i ku'i mi va'o lo
   nu facki lo du'u tilju dukse cu ba falcru cy lo rirxe li'u»

`;
